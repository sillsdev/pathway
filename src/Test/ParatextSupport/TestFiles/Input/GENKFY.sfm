\id GEN
\mt शुरुवाद
\c 1
\s परमेश्‍वर धरति बणूणईं
\r (उत्‍पत्ति १-२:१,२)
\p
\v 1-2 यौ संसारक शुरुवादक इतिहास छु, जब परमेश्‍वर धरति और अगाश कैं बणूणौछी। उ बखत धरति मिं गैल पाणिक दगाड़ अन्‍यारक अलावा के नि छी, और वां परमेश्‍वरक आत्‍मा पाणिक मांथि मिं घुमनै रुंछी। \f + गैल पाणि-मतलब भौतै गहरा पाणि \f*
\p
\v 3-5 तब सबों है शुरु मिं, जब अन्‍यारै छी, परमेश्‍वरल कौ, "उज्‍याव हो" और पैल बार उज्‍याव हौ। परमेश्‍वर उज्‍याव कैं देखिबेर खुशि हईं। उनुल उज्‍याव कैं अन्‍यार बे अलग करिबेर उज्‍यावक नाम "दिन" और अन्‍यारक नाम "रात" धरौ। इसिक पैल दिन हौ।
\p
\v 6-8 वीक बाद दुसर दिन मिं परमेश्‍वरल कौ कि धरतिक पाणिक अलग अलग द्वी हिस्‍स है जाओ। यैक लिजी उनुल पाणिक बीच मिं एक खालि जॉग बणैबेर उकैं "अगाश" कौ। पाणिक एक हिस्‍स वीक मांथि मिं, और दुसर हिस्‍स उ हबेर तेलि धरौ।
\p
\v 9-13 और वीक बाद तिसर दिन मिं परमेश्‍वरल कौ, "धरतिक पाणि जो अगाशक तेलि छु एक जॉग मिं जॉम हो जैल सुकी धरति देखियो," और यस्‍सै हौ। परमेश्‍वरल सुकी धरति कैं "भूमी" और जॉम पाणि कैं "समुद्र" कौ। और परमेश्‍वर यौ सब देखिबेर खुशि हईं।
\p वीक बाद परमेश्‍वरल कौ, "भूमी मिं हर किसमक बोट-डाव हो", और यस्‍सै हौ। हर किसमॉक बोट-डाव देखिबेर परमेश्‍वर खुशि हईं।
\p
\v 14-19 तब चौथूं दिन मिं परमेश्‍वरल कौ, "अगाश मिं अलग-अलग किसमॉक उज्‍याव हो, जो दिन कैं रात बे अलग करो। और उं सब धरति मिं उज्‍यावक लिजी अगाश मिं चमकनै रओ। और यौ उज्‍याव बखत-त्‍यार, रितु-मांश सबोंक बारि मिं लै बताल।" यैक लिजी परमेश्‍वरल द्वी उज्‍यावों कैं बणा। उनुमिं बे जादे उज्‍याव कैं दिन मिं और कम उज्‍याव कैं रात मिं चमकणक लिजी बणा। और इनर अलावा रात मिं चमकणक लिजी तॉर लै बणाईं। और परमेश्‍वर यौ सब देखिबेर खुशि हईं।
\p
\v 20-23 तब पचूं दिन मिं परमेश्‍वरल कौ, "पाणि मिं अलग-अलग किसमॉक जीव हो और प्‍वथील अगाश मिं उड़ो।" यैक लिजी परमेश्‍वरल समुद्र मिं रुणी नॉन और ठुल जीवों कैं बणा, और हर किसमॉक प्‍वथील लै बणाईं जो अगाश मिं उड़नी। और परमेश्‍वर यौ सब देखिबेर खुशि हईं। परमेश्‍वरल इनुकैं आशीश दिबेर कौ, "जाओ, और धरति मिं खूब फलो-फूलो।"
\p
\v 24-31 तब छटूं दिन मिं परमेश्‍वरल कौ, "धरति मिं हरेक किसमॉक घरेलू और जंग्‍ली जानवर हो।" यैक लिजी परमेश्‍वरल हर किसमॉक जानवरों कैं धरति मिं बणा। यौ सब देखिबेर उं खुशि हईं।
\p तब उ दिनै परमेश्‍वरल यौ लै कौ, "ऑब हम मैंस बणूंनू। मैंसक मन हमर चारि ह्‌वल। उ समुद्रक जीवों, अगाशक सॉर प्‍वथीलों, और सब घरेलू और जंग्‍ली जानवरों मिं आपण अधिकार करल।" तब परमेश्‍वरल मैंस कैं बणा। वील मैंस और स्‍यैणि द्विवै बणाईं। परमेश्‍वरल उनुकैं आशीश दिबेर कौ, "तुमार भौत नॉनतिन हो, जैल धरति भरी जाओ। और तुम धरति कैं आपण बश मिं करि लियो। तुम समुद्रक मॉछ और अगाशक प्‍वथीलों और दुनियॉक सब जानवरोंक मालिक बणि जाओ।"
\p परमेश्‍वरल फिर कौ, "देखो, मील तुमर लिजी सब फल दिणी बोट और सारै ब्‍युवॉल अन्‍न और हरी साग-पात लै बणै रॉखौ, जनर फल और खेति सब तुमर खॉणक लिजी ह्‌वल। और जानवरोंक खॉणक लिजी हरेक किसमॉक हरी घा-पात बणै रॉखौ।" परमेश्‍वर आपण बणाई हर जीव-जन्‍तु और हरेक चीजों कैं देखिबेर भौतै खुशि हईं।
\c 2
\s पैल बैग
\r (उत्‍पत्ति २:७-९, १५-१७)
\p
\v 2 परमेश्‍वरल दुनी बणूणक हरेक काम छटूं दिन पुर करणक बाद सतूं दिन ऐराम करौ। यैक लिजी परमेश्‍वरल सतूं दिन कैं अलग करिबेर उकैं एक खाश दिन ठैरा।
\v 7-9 परमेश्‍वरल पैल मैंस कैं इसिक बणा, कि पैली वील धरति बे मॉट लिबेर एक मैंस बणा, वील वीक नाक भितेर आपणि सांस फूकी और तब उ मैंस एक ज्‍यून प्राणि बणौ।
\p और वीक बाद प्रभु परमेश्‍वरल पूरब दिशाक अदन नामक जॉग मिं मैंसक रुणक लिजी एक बगीच बणा, जां हरेक बढ़िया-बढ़ि बोट छी जनार फल खॉण मिं मिठ छी। और उ बगीचक बीच मिं जीवनक फलक बोट लगै रॉखछी। परमेश्‍वरल वां एक यस बोट लै बणै रॉखछी जैक फल भल और नक द्विनोंक ज्ञान दिंछी।
\v 15-17 और तब प्रभु परमेश्‍वरल उ मैंस कैं जकैं वील बणै रॉखछी बगीच मिं धरौ। और उकैं उ बगीचक देखभाल करणक काम सौंपौ।
\p प्रभु परमेश्‍वरल मैंस धैं यस कौ, "तु बगीचक क्‍वे लै बोटक फल खै सकछै, लेकिन उ बोटक फल नै जो भल और नक द्विनोंक ज्ञान द्‍यूं। अगर तु वीक फल खालै तब तु जरूड़ मरि जालै।"
\s पैल स्‍यैणि
\r (उत्‍पत्ति २:१८-२५)
\p
\v 18-25 तब प्रभु परमेश्‍वरल कौ, "मैंसक यकलै रुण भल न्‍हैं। ऑब मी वीक लिजी एक दगड़ी बणूंनू जो वीकि जोड़िदार ह्‌वेलि।" यैक लिजी प्रभु परमेश्‍वर हरेक जानवर और प्‍वथील जो वील धरतिक मॉटल बणाछी उनुकैं मैंसक सामण ल्‍यीं। और मैंसल उनर अलग-अलग नाम धरी। मैंसल घरेलू जानवरोंक, अगाशक सब प्‍वथीलोंक और जंग्‍ली सब जानवरोंक नाम धरीं। मैंसल अलग-अलग जानवर और प्‍वथील देखीं, लेकिन उकैं क्‍वे यस दगड़ु नि मिल जो वीक ज्‍वड़क हो।"
\p और यौ कारणल प्रभु परमेश्‍वरल मैंस कैं भौत गैल नीन मिं सितै दे। और जब उ से रौछी तब वीक छाति मिं बे एक भांट निकालिबेर उ जॉग बन्‍द करि दे। तब प्रभु परमेश्‍वरल मैंसक उ भांटल स्‍यैणि बणै, और उकैं मैंसक पास ल्‍या। जब मैंसक नीन खुली तब वील स्‍यैणि कैं देखिबेर कौ, "अरे, वाह वाह! मेरि जोड़िदार मिल गे जकैं मी चाणौछी। यौ बिल्‍कुल मेरि जसि छु।" \f + \fr 2.18-25 \ft (यैक लिजी इनेरि उणिवॉल पुश्‍तक मैंस आपण इज-बाबू कैं छोड़िबेर आपण स्‍यैणिक दगाड़ रौल, और उं द्विवै लै इनर चारि एक आङ है जॉल।)\f*
\p मैंस और वीक स्‍यैणि बगीच मिं नॉङड़ै रुंछी, लेकिन उनुकैं एक दुसर कैं देखिबेर शरम नि लागछी, किलैकि उं बिल्‍कुल निष्‍पाप छी।
\c 3
\s बैग-स्‍यैणि इम्‍तिहान मिं फेल हुंनी
\r (उत्‍पत्ति ३:१-७)
\p
\v 1 परमेश्‍वरक बणाई सब जानवरों मिं स्‍याप सबों है जादे चलॉक छी। वील स्‍यैणि कैं ध्‍वक दिणक मंशाल पुछौ, "के परमेश्‍वरल तुधैं कौछा कि तुम बगीचक क्‍वे लै बोटक फल झन खाया?"
\v 2 स्‍यैणिल स्‍याप धैं कौ, "ना, हम बगीचक बोटोंक फल खै सकनू,
\v 3 लेकिन एक बोटक फल यस छु जकैं हम नि खै सकन। परमेश्‍वरल हमुधैं कौ, बगीचक बीचवॉल बोटक फल तुम नि खाया, और उकैं छुङिया लै झन। किलैकि अगर तुम उकैं खाला, तब जरूड़ मरि जाला।"
\p
\v 4 लेकिन स्‍यापल स्‍यैणि धैं कौ, "तुम कतई नि मरला।
\v 5 लेकिन परमेश्‍वर जाणुं कि जब तुम उ बोटक फल खाला, तब नक और भलक बारि मिं जाणिबेर तुम परमेश्‍वरक समान है जाला।"
\v 6 तब स्‍यैणि देखौ कि उ बोट भलौ छु, और वीक फल खॉण लैकक छु, और उकैं समझदार बणण भल लागछी। येक लिजी वील बोट बे फल टोड़िबेर खा। उ बखत वीक बैग लै वीक दगाड़ छी, और स्‍यैणिल आदुक फल उकैं दे और वील लै खा।
\p
\v 7 तब स्‍यैणि और बैग द्विनों कैं यौ समझ ऐ गेईं कि हमुल यौ के करौ! और उनुल देखौ कि हम नॉङड़ै छूं। यौ देखिबेर उनुकैं शरम लागि गेई, और उनुल तिमुलॉक पातोंक लुकुड़ बड़ैबेर पैरीं।
\s परमेश्‍वरक फैसॉल
\r (उत्‍पत्ति ३:८-२४)
\p
\v 8 फिर उ दिन ब्‍याव बखत जब स्‍यैणि-बैगल बगीच मिं परमेश्‍वरक उणक अवाज सुणी, तब उं द्विवै बुजों मिं लुक गेईं।
\v 9 तब परमेश्‍वरल मैंस कैं धात लगैबेर पुछौ, "ओ! आदम, तु कां छै?"
\v 10 तब मैंसल बुज भितेर बे कौ, "मी तेरि उणकि अवाज सुणिबेर डरि गोयूं, किलैकि मी नॉङड़ै छूं। यैक लिजी मी लुक गोयूं।"
\v 11 प्रभु परमेश्‍वरल मैंस धैं पुछौ, "तुकैं कसिक पत्त चलौ कि तु नॉङड़ै छै? मिकैं लागणौ कि तुमुल उ खाश बोटक फल खै है, जकैं खॉणक लिजी मील मना करि रॉखछी!"
\v 12 तब मैंसल कौ, "होई, मील खा, लेकिन जो स्‍यैणि तुमुल मिकैं दी रॉखी, वील फल टोड़िबेर मिकैं खवा।"
\v 13 तब प्रभु परमेश्‍वरल उ स्‍यैणि धैं कौ, "त्‍वील यस किलै करौ?" स्‍यैणिल कौ, "स्‍यापल मिकैं उल्‍टि मति दे, तब मील उ फल खा।"
\p
\v 14 तब प्रभु परमेश्‍वरल स्‍याप धैं कौ, "त्‍वील यौ भौत गलत काम करौ। यैक लिजी जानवरों मिं तेरि हालत सबन है खराब होलि। तु आज बे आपण पेटल हिटलै और जीवन भर मॉट चाटलै।
\v 15 मी तुकैं और यौ स्‍यैणि कैं एक दुसरक दुश्‍मण बणूंल, और तुम द्विनोंक बच्‍च लै आपस मिं दुश्‍मण ह्‌वाल। उ त्‍यर ख्‍वर कैं फोड़ि द्‍यल, और तु वीक खुटक कुर्कुच कैं डांसलै।"
\v 16 तब प्रभु परमेश्‍वरल स्‍यैणि धैं कौ, "किलैकि त्‍वील म्‍यर कौय नि मॉन, यैक लिजी जब तु अङ-भारि ह्‌वेलि तब तुकैं भौत जादे परेशानी ह्‌वेलि। तेरि मंशा आपण बैगक लिजी ह्‌वेलि, पर उ तुमिं आपण हुकुम चलाल।" \f + यौ वाक्‍यक मतलब यस लै है सकुं-"तु आपण बैग कैं आपण बश मिं करण चाली, पर उ तुमिं आपण हुकुम चलाल।" \f*
\p
\v 17 तब प्रभु परमेश्‍वरल मैंस धैं कौ, "मील हुकुम दी रॉखछी कि तुम उ बोटक फल नि खाया। लेकिन त्‍वील आपण स्‍यैणिकि बात सुणिबेर उ बोटक फल खै ले।
\v 18 यैक लिजी मी तुमर गल्‍तिक कारणल धरति कैं फिटकार दिंनू। धरति त्‍यर लिजी कॉन और झाड़-पात पैद करलि। तु धरतिक नाज-पाणि कैं जिन्‍दगीभर भौत मेहनत करिबेर खालै।
\v 19 तु आपण खॉणक लिजी उ बखत तलक मेहनत करलै, जब तलक त्‍यर कपाव मिं पसिण नि ऐ जाओ। और अंत मिं तु दुबार मॉट मिं मिलि जालै, किलैकि तु मॉटलै बणाई गो छियै।
\p
\v 20-24 तब प्रभु परमेश्‍वरल मैंस और वीक स्‍यैणिक लिजी जानवरों कैं मारिबेर उनर खालक लुकुड़ बणैबेर उनुकैं देईं। फिर प्रभु परमेश्‍वरल कौ, "देखो, मैंस हमर जस्‍सै है गो। उ भल और नकक बारि मिं जाणणौ और ऑब जीवनक बोट बे लै फल खै सकुं। अगर मैंस उ फल कैं खॉल, तब हमेशा ज्‍यून रौल।" यैक लिजी प्रभु परमेश्‍वरल मैंस कैं उ बगीच बे भ्‍यार भेजि दे, कि उ उ मॉट मिं खेति करो, जैल उकैं बड़ाई गोछी।
\p परमेश्‍वरल मैंस और वीक स्‍यैणि कैं बगीच बे भ्‍यार निकालिबेर खाश स्‍वर्गदूतों कैं बगीचक द्वार मिं देखभाल करणक लिजी धरौ, जो हरेक बखत ऑगकि तलवार घुमूनै रुंछी।
\p यौ पैल मैंसक नाम आदम छी, और वील आपण स्‍यैणिक नाम हव्‍वा (मतलब ज्‍यून) धरौ, किलैकि उ सब मैंसोंक आदिमाता है।
\c 4
\s पैल परिवार
\r (उत्‍पत्ति ४:१-१६)
\p
\v 1 वीक बाद आदमकि स्‍यैणि अङ-भारि भै और वील एक नॉनतिन कैं जनम दे और वीक नाम वील "कैन" धरौ किलैकि वील कौ, "प्रभु परमेश्‍वरकि मधतल मील एक मैंस पैद करि है।"
\v 2 यैक बाद हव्‍वाल दुसर नॉनतिन कैं जनम दे, और उनुल वीक नाम हाबिल धरौ। उ ठुल हबेर भेड़ बकॉरॉक ग्‍वाव बणौ, और वीक भै कैन खेति करणी जिमदार बणौ।
\p
\v 3 एक दिन खेति काटिबेर परमेश्‍वर कैं धन्‍यवाद दिणक लिजी कैनल थ्‍वाड़ नाज परमेश्‍वर कैं भेट चढ़ा।
\v 4 और हाबिलेल लै आपण भेड़क उ साल मिं पैद हईं सबों है पैलिवॉल भेड़क बोक्‍की कॉटौ और वीक सबों है भल हिस्‍स परमेश्‍वर कैं चढ़ा। और प्रभु परमेश्‍वर हाबिल और वीक भेट कैं देखिबेर खुशि हौ,
\v 5 लेकिन कैन और वीक ल्‍याई भेट देखिबेर परमेश्‍वर खुशि नि हौय। तब कैन रीशल लाल-पिङव हौ।
\p
\v 6 यौ देखिबेर परमेश्‍वरल कैन धैं पुछौ, "तु लाल-पिङव किलै है रेछै?
\v 7 अगर तु भल करलै, तब मी तुकैं देखिबेर लै खुशि रूंल। लेकिन अगर तु भल काम नि करलै, तब देख, पाप तुकैं आपण बश मिं करण चां, पर त्‍वील उकैं आपण बश मिं करण छु।"
\p
\v 8 लेकिन कैनल आपण भैक पास जैबेर कौ, "आ हम गॉड़ोंक ऑश-पासक जॉग मिं जांनू।" तब उं वां गेईं, वां कैनल ध्‍वक दिबेर हाबिल कैं मारि दे।
\p
\v 9 कैनक वांबे उणक बाद परमेश्‍वरल उधैं पुछौ, "त्‍यर भै हाबिल कां छु?" तब कैनल जबाब दे, "पत्त न्‍हैं। मी आपण भैक ग्‍वाव जै के छी?
\v 10 परमेश्‍वरल उधैं कौ, "त्‍वील यौ कै करौ? त्‍यर भैक खून जो धरति मिं बगणौ, उ मिधैं न्‍याय मांगनौ।
\v 11 किलैकि त्‍वील आपण भैक खून करिबेर धरति कैं अशुद्ध करौ, यैक लिजी मी तुकैं यौ जॉग बे निकालनू।
\v 12 अगर तु धरति मिं बीं बोलै, तब वीमिं क्‍वे लै फल नि लागो। पुर धरति मिं कैं त्‍यर ठौर-ठिकाण नि हो। और तु हमेशा इथां-उथां फेरीनै रौलै।"
\p
\v 13 यौ सुणिबेर कैनल प्रभु परमेश्‍वर धैं कौ, "तुमेरि यौ सजा म्‍यर सहण है भ्‍यार छु।
\v 14 म्‍यर तरफ चा। तुमुल मिकैं यांबे निकालि है और ऑब मी तुमर नजिक नि ऐ सकन। जकैं लै मी मिलुंल उ मिकैं मारि द्‌यल, और यौ डरिल मी हमेशा इथां-उथां भॉजनै रूंल।"
\p
\v 15 तब परमेश्‍वरल कैन धैं कौ, "मी यस नि हुण द्‍यूंल। अगर क्‍वे मैंस तुकैं मारौल तब मी उकैं सात गुण जादे सजा द्‍यूंल।" वीक बाद प्रभु परमेश्‍वरल कैन मिं एक निशाण लगा जो यौ बतूंछी कि कैन कैं क्‍वे नि मारिया।
\v 16 तब कैन प्रभु परमेश्‍वरक सामण बे नोद नामक जॉग मिं जानै रौ।
\c 6
\ms पाणिक गाड़-खाड़
\s नूह एक जहाज बणूं
\r (उत्‍पत्ति ६:९-२२)
\p
\v 9-10 आदमक आठ पुश्‍तक बादक एक मैंस छी वीक नाम "नूह" छी। नूह एक धर्मी मैंस छी, जो परमेश्‍वर कैं आपण पुर मनल प्रेम करछी, लेकिन उ बखतॉक और सब मैंस भौत खराब छी।
\v 11-12 परमेश्‍वरल देखौ कि मैंस कतुक खराब छन जो हर जॉग मार-काट करणईं।
\p
\v 13 यैक लिजी परमेश्‍वरल नूह धैं कौ, "सब मैंसोंल धरति कैं मार-काट और अत्‍याचारोंल बिगाड़ि है। यैक लिजी मी सब ज्‍यून प्राणियों कैं धरति मिं बे खतम करणिवॉल छु, लेकिन तुमुकैं मी बचूंल।
\v 14 यैक लिजी तु भल मजबूत लाकड़क एक पाणिक जहाज बणा। वीमिं भौत कम्र बणाये और वीक भ्‍यार-भितेर डामर लगाये।
\v 15 जो जहाज तुकैं बड़ूण छु, वीक नांप छु-लम्‍बाई तीन सौ हात, चौड़ाई पचास हात और उचाई तीस हात।
\v 16 और जब तु जहाजक छत बणालै तब वीक एक हात मेलि हुलारि छत बणाये, और जहाजक एक फेर मिं एक द्वार बणाये। यौ पुर जहाज कैं तिपुर बणाये।
\v 17 किलैकि मी धरति मिं भौत जादे पाणिक गाड़-खाड़ करिबेर अगाशक तेलि सबनकि जिन्‍दगी कैं खतम करि द्‍यूंल। होई, धरतिक सब किसमक प्राणि मरि जॉल!
\v 18 लेकिन मी तुमुकैं बचैबेर तुमर दगाड़ एक खाश वैद करुंल। यैक लिजी तु, तेरि स्‍यैणि, त्‍यार च्‍याल-ब्‍वारि सबै जहाज भितेर जाया।
\v 19 और धरतिक हरेक किसमॉक जानवरोंक ज्‍वाड़ लै तुकैं जहाज मिं धरण ह्‌वाल। आपण दगाड़ इनुकैं लै ज्‍यून धरिया।
\v 20 होई, मी तुमर दगाड़ हरेक घरेलू जानवर, जंग्‍ली जानवरोंक ज्‍वाड़ और हाव मिं उड़णी प्‍वथीलोंक ज्‍वाड़ भेजुंल जो जहाज भितेर ज्‍यून रै सको।
\v 21 यैक लिजी तुम आपण लिजी और यौं सब जानवरोंक लिजी खॉणक समान जॉम करिबेर जहाज मिं धरिया।"
\p
\v 22 जस परमेश्‍वरल नूह धैं कैं रॉखछी, वील उस्‍सै करौ।
\c 7
\s गाड़-खाड़क शुरुवाद
\r (उत्‍पत्ति ७)
\p
\v 1 जब जहाज बणि गोछी, तब प्रभु परमेश्‍वरल नूह धैं कौ, "ऐल तु आपण परिवार वॉलों
कैं जॉम करिबेर जहाज मिं जा।
\v 2 हरेक शुद्ध जानवरोंक सात और अशुद्ध जानवरोंक एक-एक ज्‍वड़ आपण दगाड़ धरिये।
\f + उ बखत शुद्ध जानवर उ जानवर छी, जो परमेश्‍वर कैं बलिदान चढ़ूणक लिजी इस्‍तमाल करी जांछी। \f*
\v 3 और हाव मिं उड़णी प्‍वथीलों मिं बे सात ज्‍वाड़ ली जाये, और जब सब ज्‍यून प्राणि
खतम है जॉल तब यौं ज्‍यून रौल।
\v 4 किलैकि आज बे सतूं दिनक बाद मी यौ धरति मिं भौत जादे द्‍यो बरसून। और यौ
द्‍यो चालीस दिन तलक लगातार लागनै रौल, जमिं म्‍यार बणाई सब ज्‍यून प्राणि
खतम है जॉल।"
\p
\v 5 नूहल यौं सब बात मानी। उ आपण परिवार लिबेर जहाज भितेर गो। और हरेक घरेलू
जानवर, जंग्‍ली जानवरोंक और हाव मिं उड़णी प्‍वथीलोंक, यौं सबोंक ज्‍वाड़ नूहक
दगाड़ जहाज मिं परमेश्‍वरक हुकुमक-नुसार गेईं। और वीक बाद परमेश्‍वरल जहाजक
द्वार बन्‍द करि दे।
\p
\v 6 उ बखत नूह छै सौ बरसक छी।
\p
\v 7-16 तब यैक सतूं दिन मिं धरतिक सब छ्‍वाय फुट पड़ीं और सॉर अगाश बे खूब बाकव
द्‍यो बरसण लागौ। और चालीस दिन तलक लगातार रात-दिन द्‍यो लागनै रौ।
\v 17-20 यैल जहाज धरतिक मेलि पाणिक मांथि मिं तैरण भैटौ। पाणि इदुक जादे बढ़ गोछी
कि वीमिं धरतिक सब उंच्‍च डॉन-कॉन डुब ग्‍याछी। और पाणि पहाड़ हबेर पन्‍नर हात
मेलि तलक पुजि रौछी। पुर धरति पाणि मिं डुबिबेर समुद्र जस देखीणैछी।
\v 21-22 यौ गाड़-खाड़ मिं धरतिक हरेक मैंस, चाड़-प्‍वथील और सब जीव-जन्‍तु खतम हईं।
\v 23 बस उं मैंस और जानवर बचीं जो नूहक दगाड़ जहाज मिं छी।
\c 8
\s पाणि सुखुं
\r (उत्‍पत्ति ८:१-१२)
\p
\v 1-2 तब परमेश्‍वरल नूह और जो वीक दगाड़ जहाज मिं छी उनुकैं बचूणक लिजी हाव चलैबेर द्‍यो बन्‍द करौ।
\v 3 और जो पाणि मिं धरति डुब रैछी उ पाणि घटण भैटौ।
\v 4 तब द्‍यो लागणक पांच म्‍हैणक बाद, जहाज अरारात नामक पहाड़ मिं टकरैबेर रुकि पड़ौ।
\v 5 और यैक बाद लै पाणि घटनै गो और ढाइ म्‍हैणक बाद पहाड़क टुक पाणिक मांथि मिं देखीण भैटीं।
\p
\v 6 यैक चालीस दिनक बाद जहाजकि खिड़कि खोलिबेर नूहल एक काव भ्‍यार उड़ा।
\v 7 और जब तलक धरतिक पाणि सुक नि गोय तब तलक उ इथां-उथां उड़नै रौ।
\p
\v 8 फिर नूहल एक कबुतर कैं यौ जाणणक लिजी उड़ा कि धरतिक पाणि सुकछै या नि सुक।
\v 9 कबुतर कै कैं लै बैठणकि जॉग नि मिली किलैकि धरति मिं पाणि-पाणि छी। यैक लिजी कबुतर लौटिबेर नूहक पास वापिस आ।
\p
\v 10 यैक सात दिनक बाद नूहल कबुतर कैं दुबार उड़ा।
\v 11 कबुतर ब्‍याव बखत नूहक पास आ और अहा, वीक खाप मिं एक तॉज जैतूनक पात छी, जो यौ बातक सबूत छी कि धरति सुक सग गे।
\v 12 यैक सात दिनक बाद नूहल कबुतर कैं फिर उड़ा, और यौ बार कबुतर दुबार वापिस नि आय।
\s नूह राठ जहाज बे उंनी
\r (उत्‍पत्ति ८:१३-१९)
\p
\v 13-16 द्‍यो लागणक एक साल दस दिनक बाद परमेश्‍वरल नूह धैं कौ, "ऑब तु, तेरि स्‍यैणि और त्‍यार च्‍याल-ब्‍वारि जहाज बे भ्‍यार आओ,
\v 17 और सब जानवरों कैं लै जो तुमर दगाड़ छन, भ्‍यार ल्‍याओ। और यौं जानवर आपण वंश कैं भौत बढ़ाल और धरति कैं फिर भर द्‌याल।"
\p
\v 18 तब नूह आपण स्‍यैणि और च्‍याल ब्‍वारियोंक दगाड़ जहाज बे भ्‍यार आ।
\v 19 और सब जानवरोंक ज्‍वाड़ लै जहाज बे भ्‍यार आईं।
\s परमेश्‍वर नूहक दगाड़ वैद करणईं
\r (उत्‍पत्ति ८:२०,९:१-१९)
\p
\v 20 तब नूहल एक वेदी बणैबेर परमेश्‍वर कैं धन्‍यवाद दिणक लिजी उ वेदी मिं हरेक शुद्ध जानवरों मिं बे एक-एक जानवर जलैबेर प्रभु परमेश्‍वर कैं बली चढ़ै।
\v 21 तब परमेश्‍वर भेट चढ़ाई जानवरोंक खुशबु सुङिबेर खुशि हईं। और उनुल आपण मन-मनै कौ, "मी मैंसोंक कारणल धरति कैं दुबार कभै फिटकार नि द्‍यूंल। मैंस नॉनछिना बे गलत बातों कैं सोचण भै जां, फिर लै मी आज बे दुबार कभै लै धरति कैं बरबाद नि करुंल।
\v 22 और जब तलक यौ धरति रौलि उ दिन तलक खेति ब्‍वैणक और कॉटणक बखत इसिकै उनै रौल और धरति मिं हृयून-चौमास, दिन-रात लै हुनै रौल।"
\c 9
\p
\v 1 परमेश्‍वरल नूह और वीक च्‍यालों कैं आशीश दिबेर कौ, "तुम भौतै नॉनतिनों कैं पैद करिबेर धरति मिं भर दियो।
\v 2 और धरतिक नॉन-ठुल सब जानवर, अगाशॉक प्‍वथील, और समुद्रक मॉछ, यौ सब तुमुकैं देखि डरॉल और इनुमिं तुमर अधिकार ह्‌वल, किलैकि इनुकैं मी तुमर हात मिं सौंप द्‍यूंल।
\p
\v 3 और जस मील पैली तुमुकैं सॉर फल दिणी बोट ब्‍युवॉल अन्‍न और साग-पात दी रॉखछी जो तुमर खॉणक लिजी छी, उस ऑब हरेक जानवर लै तुमर खॉणक लिजी ह्‌वल।
\p
\v 4 लेकिन मी तुमुकैं यौ हुकुम दिणयूं कि क्‍वे जानवरक शिकार वीक खूनक दगाड़ झन खाया।
\v 5-6 अगर क्‍वे मैंस दुसर मैंस कैं मारल तब उकैं जरूड़ मारी जॉल, और अगर क्‍वे जानवर मैंस कैं मारल, तब उ लै मैंसक जरियल मारी जॉल। किलैकि परमेश्‍वरल मैंस कैं एक खाश प्रकारक बणै रॉखौ जमिं परमेश्‍वरक जॉस गुण छिन, यैक लिजी तुम कै कै खून झन करिया।"
\p
\v 8 वीक बाद परमेश्‍वरल नूह और वीक च्‍यालों धैं कौ,
\v 9-11 "ऑब मी तु और त्‍यर वंशक दगाड़ वैद करणयूं कि जस ऐल पाणिक गाड़-खाड़ल धरतिक हरेक ज्‍यून प्राणि खतम हईं, उस दुबार कभै लै नि ह्‌वल। मी यौ वैद त्‍यर और जहाज बे भ्‍यार उणी हरेक प्‍वथील और जानवरोंक दगाड़ करणयूं।"
\p
\v 12 और वीक बाद परमेश्‍वरल दुबार कौ, "मी तुमर और सब ज्‍यून प्राणियोंक दगाड़ हमेशाक लिजी वैद करनू।
\v 13 मी बादोव मिं आपण धनुष धरुंल, जो म्‍यर करी वैदक निशाण छु।
\v 14 जब बादोव लागॉल और उनर बीच मिं म्‍यर धनुष दिखाई द्‌यल,
\v 15-17 तब उकैं देखिबेर मी आपण यौ वैद कैं याद करुंल, जैल ऑब कभै धरतिक प्राणि खतम नि ह्‌वाल।"
\p
\v 18 नूहॉक च्‍याल जो वीक दगाड़ जहाज बे भ्‍यार आईं, उनर नाम शेम, हाम और येपेत छी,
\v 19 यौं तीन नूहक च्‍याल छी। और दुनियॉक सब मैंस यौं तीनों बटी पैद हईं।
\c 11
\s बोलि-भाषा मिं गड़बड़
\r (उत्‍पत्ति ११:१-९)
\p
\v 1 नूहक बखत मिं परमेश्‍वरल पाणिल धरति कैं बरबाद करौ। वीक बाद जब पुर दुनी मिं
मैंस फिर भौत बढ़ ग्‍याछी, तब उनरि एक बोलि भाषा छी। मैंस यक्‍कै भाषा मिं
बुलांछी।
\v 2 जब मैंस पूरब दिशा बे बॉट लागिबेर शिनार देश मिं एक मैदान जॉग मिं रुणक लिजी
रुकीं,
\v 3 तब उनुल आपस मिं कौ, "आओ, हम ईंट बणैबेर उनुकैं ऑग मिं पकूंनू, जैल उं
मजबूत है जॉल।
\p
\v 4 हम आपण लिजी एक नगर बणूंनू और वीक बीच मिं एक भौत उंच्‍चि मिनार लै जो
कि अगाश तलक पुजलि, और तब हम सब प्रसिद्ध है जूंल। और हम धरति मिं
इथां-उथां, अलग-अलग नि जूंल, लेकिन यैं एक दगाड़ रूंल।"
\p
\v 5 तब प्रभु परमेश्‍वर उ नगर और मिनार कैं देखणक लिजी स्‍वर्ग बे धरति मिं आये और
उनुल मैंसों कैं यौ सब बणूण देखौ।
\v 6 उनुल कौ, "यौं सबै मैंस एक भाषा बुलांनी और एक दगाड़ रुंनी। अगर उं इदुक करि
सकनी, तब वीक बाद यौं के नि करॉल? और उं भौत जल्‍दी यौ सब करण भै जॉल
जो उं करण चांनी।
\p यैक लिजी आओ, हम इनरि भाषा मिं गड़बड़ी करि दिंनू, जैल यौं एक दुसरक भाषा
कैं नि समझि सको।"
\p
\v 8 फिर परमेश्‍वरल उं मैंसोंक भाषा मिं भैम डॉलौ और तब मैंसोंल नगर कैं बणूणक काम
अद्‌पुर छोड़ि दे।
\v 9 उ दिन बे उ जॉगक नाम "बाबुल" पड़ौ, यैक मतलब छु "भैम"। किलैकि यां बटी
उनरि भाषा मिं परमेश्‍वरक जरियल भैम पैद हौ, जैल उं मैंस अलग-अलग देशों मिं
जानै रईं।
\c 12
\ms इब्राहीमक कॉथ
\s अब्राम बुलाई जां \f + इब्राहीमक पैली नाम अब्राम छु \f*
\r (उत्‍पत्ति १२:१-७)
\p
\v 1 ऑब यैक भौत सालोंक बाद एक मैंस छी, वीक नाम अब्राम छी। परमेश्‍वरल उधैं कौ, "तु आपण बिरादरी और यौ देश कैं छोड़िबेर उ देशक तरफ जा, जो मी तुकैं दिखूंल।
\v 2 मी त्‍यर नाम कैं भौत उंच्‍च बणूंल और त्‍यर जरियल सब मैंसों कैं आशीश मिलेलि।
\v 3 जो मैंस तुकैं आशीश द्‌याल मी उनुकैं आशीश द्‍यूंल, और जो तुकैं फिटकार द्‌याल, उनुकैं मी फिटकार द्‍यूंल। और यैक अलावा धरतिक हरेक परिवार त्‍यर जरियल आशीश पाल।"
\p
\v 4 जब प्रभु परमेश्‍वरक हुकुमल अब्राम हारान देश बे जाणौछी, उ बखत उ पचहत्‍तर सालक छी।
\v 5 उ आपणि स्‍यैणि सारै, भतिज लूत, दास, जानवरों और आपण सब समान कैं लिबेर जानै-जानै कनान देश मिं पुजौ।
\p
\v 6 हिटन-हिटनै उं शकेम नामक जॉग मिं पुजीं। उ बखत उ देश मिं कनानी जातिक मैंस रुंछी।
\v 7 तब प्रभु परमेश्‍वरल अब्रामक पास परगट हबेर कौ, "मी यौ देश त्‍यर वंश कैं द्‍यूंल।" तब अब्रामल परमेश्‍वरक लिजी एक वेदी बणैबेर वीक अराधना करी।
\c 13
\s अब्राम और लूतक अलग हुण
\r (उत्‍पत्ति १३:२, ५-१८)
\p
\v 2 अब्राम भौत अमीर मैंस छी। वीक पास भौत सुन-चांदि और जानवर छी।
\v 5 अब्रामक भतिज लूत जो वीक दगाड़ छी, वीक पास लै भौत जानवर छी।
\v 6 उं द्विनोंक इतुक जादेक जानवर छी कि उनार जानवरोंक एक दगाड़ चरणक लिजी घा पुर नि पड़छी।
\v 7 यौ कारणल उं द्विनोंक ग्‍वावोंक बीच मिं झगड़ हुंछी।
\v 8 तब अब्रामल लूत धैं कौ, "आपस मिं हमर झगड़ नि हुण चैन, किलैकि हम यक्‍कै छूं।
\v 9 तब लै हमुकैं अलग-अलग तरफ जाण चैं। तुकैं जो जॉग ठिक लागुं, तु उ तरफ जा, और मी वीक दुसर तरफ न्‍हैं जूंल।"
\p
\v 10 सब तरफ चाणक बाद लूतल यरदनक घाटिक तवों जॉग पसंद करी, किलैकि उ प्रभु परमेश्‍वरक बगीचक चारि उपजाउ छी।
\v 11 यौ कारणल उ अलग हबेर वां रुण लागौ।
\v 12 यांक नजिकक नगर सदोमॉक मैंस भौत खराब छी, उं हमेशा प्रभु परमेश्‍वरक खिलाफ पाप करछी।
\p
\v 14 तब लूतक जाणक बाद प्रभु परमेश्‍वरल अब्राम धैं कौ, "पूरब, पश्‍चिम, उत्तर और दक्षिण आपण चारों तरफ चा।
\v 15 यौ सारि जॉग जकैं तु देखणैछै मी तुकैं और त्‍यार वंशजों कैं दिंनू। यौ हमेशाक लिजी तुमर छु।
\v 16 मी त्‍यार वंशजों कैं धरतिक धूलक समान अनगिनत बणूंल। अगर क्‍वे मैंस धरतिक धूलक गिनती करि सको, तब उ त्‍यर वंशजों कैं लै गिण सकल।
\v 17 ऐल उठ, और इथां-उथां सॉर जॉग मिं हिटबेर उकैं देखि ले, किलैकि मी यौ तुकैं दिंनू।"
\p
\v 18 तब अब्रामल आपण तम्‍बू वांबे हटाईं और उ हेब्रोन नगरक नजिक रुण लागौ। और वां अब्रामल प्रभु परमेश्‍वरक अराधना करणक लिजी फिर एक वेदी बणै।
\c 15
\s परमेश्‍वर अब्रामक दगाड़ वैद करनी
\r (उत्‍पत्ति १५:१-७, १३-१५)
\p
\v 1 परमेश्‍वरल फिर अब्रामक सामण परगट हबेर कौ, "अब्राम, तु डरिये झन, मी तेरि
हिफाजत करिबेर तेरि भलाइ जरूड़ करुंल।"
\v 2-3 पर अब्रामल कौ, "हे प्रभु परमेश्‍वर, यस क्‍वे लै भलाइ न्‍हैं, जो तुम म्‍यर लिजी करला
और वील मी खुशि है जूंल, किलैकि म्‍यर एक लै च्‍यल न्‍हैं। और यौ कारणल म्‍यर
नौकर एलीएजर म्‍यर वारिस ह्‌वल, किलैकि त्‍वील मिकैं च्‍यल नि दी रॉख।"
\v 4 लेकिन प्रभु परमेश्‍वरल अब्राम धैं कौ, "यस न्‍हैं! त्‍यर च्‍यल जरूड़ ह्‌वल और वी त्‍यर
वारिस बणौल।"
\p
\v 5 वीक बाद परमेश्‍वरल अब्राम कैं भ्‍यार ली जैबेर कौ, "के तु यौं अगाशक तॉरों कैं गिण
सकछै? नि गिण सकनै। अघिल कै त्‍यर परिवार लै यस्‍सै ह्‌वल।"
\v 6 अब्रामल परमेश्‍वरक वैद मिं भरौस करौ, और यौ भरौसक कारणल उ परमेश्‍वरक नजर
मिं एक धर्मी मैंस ठैरौ।
\p
\v 7 परमेश्‍वरल अब्राम धैं कौ, "मी प्रभु परमेश्‍वर छूं। मील तुकैं त्‍यर देश बे भ्‍यार
निकालौ, और ऐल मी यौ देश तुकैं दिंनू।
\v 13 लेकिन यौ पुर हुण है पैली, त्‍यार वंशक मैंस एक पराइ देश मिं जॉल और उनर
गुलाम ह्‌वाल। और वांक रॉज उनुकैं चार सौ साल तलक गुलाम बणैबेर उनर दगाड़
भौत खराब बरताव करनै रौल।
\v 14 लेकिन मी उं मैंसों कैं सजा द्‍यूंल, और जब त्‍यार वंशॉक मैंस वापिस फिर यौ देश मिं
आल, उं भौत धन-दौलत लिबेर आल।
\v 15 लेकिन तु भौत बखत तलक शांतिल ज्‍यून रौलै और आपण पुरि बाल खैबेर मरलै।"
\c 16
\s इश्‍माएलक जनम
\r (उत्‍पत्ति १६)
\p
\v 1 सारै जो अब्रामकि स्‍यैणि छी, वीक क्‍वे नॉनतिन नि छी। वीक पास एक मिस्री दासी
छी जैक नाम हाजिरा छी।
\v 2 सारैल आपण बैग धैं कौ, "देखो, प्रभु परमेश्‍वरल मिकैं नॉनतिन नि दी रॉख। यैक
लिजी तुम मेरि दासी बे नॉनतिन पैद करो। और मी उ नॉनतिन कैं आपण नॉनतिन
समझि ल्‍यूंल।" तब अब्रामल आपण स्‍यैणिक कौय मानौ।
\p
\v 3 यौ तब हौ जब अब्राम दस साल बे कनान देश मिं रुणौछी।
\v 4 जब अब्राम बे हाजिरा अङ-भारि भै, तब उकैं यौ बातक भौतै घमण्‍ड हौ, और ऑब उ
आपण मालकिन कैं ह्‌याव समझण भै गेछी।
\v 5 तब सारैल आपण बैग धैं कौ, "मेरि दासी मिकैं ह्‌याव समझणै और यैक लिजी मी
तुमुकैं कसूरदार माननू, किलैकि मीलै उ तुमुकैं देछी। उ अङ-भारि है और ऑब उ
समझण लागी कि उ मि हबेर भलि छु। मी चांनू कि परमेश्‍वर यौ बातक ठिक-ठिक
फैसॉल करो।"
\v 6 तब अब्रामल सारै धैं कौ, "तु हाजिराकि मालकिन छै, और उ तेरि दासी छु। ऑब जस
तु चांछै, उस कर।" तब सारैल हाजिरा कैं रोज-रोज इदुक जादे परेशान करौ कि
हाजिरा भाजि गेई।
\p
\v 7 जब हाजिरा शूर जाणी बॉटक रेगिस्‍तानक फेर मिं पाणिक कुंवक सामणी भै रैछी,
\v 8 तब परमेश्‍वरक स्वर्गदूतल उकैं देखिबेर कौ, "ओ हाजिरा, सारैकि दासी, तु यां किलै ऐ
रै छै, और कां जाणैछै?" हाजिराल उधैं कौ, "मी आपण मालकिन सारै बे भॉजणयूं।"
\v 9 स्वर्गदूतल उधैं कौ, "तु आपण मालकिनक घर वापिस जा और वीक कौयू मान।
\v 10 त्‍यर वंश इदुक जादेक है जॉल कि उनेरि गिनती नि करी जै सको।
\v 11 और त्‍यर जो नॉनतिन ऐल पैद ह्‌वल, तु वीक नाम इश्‍माएल धरिये, किलैकि प्रभु
परमेश्‍वरल त्‍यर दु:ख सुण रॉखौ।
\f + इश्‍माएलक अर्थ छु-परमेश्‍वर सुणुं। \f*
\v 12 उ एक जंग्‍ली गधाक चारि ह्‌वल, जो कै कै लै बश मिं नि रुन। उ सबोंक और सब
वीक खिलाफ ह्‌वाल।"
\p
\v 13 उधैं बात करणक बाद हाजिरा समझी कि अरे, यौ तो परमेश्‍वर छी! तब वील
अजकिबेर कौ, "मील परमेश्‍वर कैं देखौ जो मेरि देख-रेख करनी।" और तब वील
परमेश्‍वरक नाम "ऐल-रौय" धरौ, जैक मतलब छु, "परमेश्‍वर मेरि देख-रेख करनी।"
\p
\v 15 वीक बाद हाजिराल अब्रामक घर वापिस जैबेर वीक च्‍यल कैं जनम दे। और तब
अब्रामल उ च्‍यलक नाम इश्‍माएल धरौ।
\v 16 उ बखत अब्राम छियासी सालक छी।
\c 17
\s अब्राम बे इब्राहीम
\r (उत्‍पत्ति १७:१-६)
\p
\v 1 वीक बाद जब अब्राम निन्‍यानबे सालक हौ, तब प्रभु परमेश्‍वरल वीक दगाड़ फिर बात
करिबेर कौ, "मी परमेश्‍वर छूं, जो सबों है सामर्थी छूं। म्‍यर कौय मानिबेर तुम भल
बॉट मिं हिटो।
\v 2 मी आपण और त्‍यर बीच करी वैद कैं पुर करुंल, और त्‍यर वंश भौत जादे ह्‌वल।"
\v 3 यौ सुणिबेर अब्रामल आपण मूख धरतिक तरफ चौड़ करौ।
\v 4 फिर परमेश्‍वरल कौ, "देख, मी त्‍यर दगाड़ यौ वैद करनू कि मी तुकैं भौतै देशोंक कुल
पिता बणूंल।
\v 5 और मी त्‍यर नाम कैं बदउंनू। आज बे त्‍यर नाम "अब्राम" नै, पर "इब्राहीम" ह्‌वल।
किलैकि मील तुकैं भौत देशोंक कुल पिता बणै है। यैक लिजी मील तुकैं यौ नाम दे।
\v 6 त्‍यर वंश इतुक जादे ह्‌वल कि उं भौत देश बणल। और उनुमिं बे अलग-अलग रॉज लै
पैद ह्‌वाल!"
\s वैदक निशाण
\r (उत्‍पत्ति १७:७-२७)
\p
\v 7 परमेश्‍वरल इब्राहीम धैं फिर कौ, "मी आपण और त्‍यर दगाड़ एक वैद करनू जो तु
और तेरि बाद ऊणिवालि सबै पिढ़ियोंक दगाड़ हमेशा तलक रौल, कि मी त्‍यर और
उनर परमेश्‍वर रूंल।
\v 8 ऐल तु यां एक परदेशीक चारि घुमणौछै, पर मी यौ देश तु और त्‍यर वंशजों कैं
हमेशाक लिजी द्‍यूंल।
\v 9 तु और त्‍यर वंश म्‍यर यौ वैदक पालन हमेशा करिया।
\v 10 यौ दिखूणक लिजी, तुम सब बैग मैंसोंल आपण-आपण खतना करवूण छु।
\v 11 हरेक बैग मैंस और नॉनतिनोंल आपण गुप्‍तांगक खाल कैं यैक लिजी कॉटण छु, कि
जो वैद परमेश्‍वरल म्‍यर दगाड़ करि रॉखौ, मी उकैं माननू।
\p
\v 12 आज बे जब तुमर या तुमार दासोंक परिवार मिं क्‍वे लै च्‍यल पैद ह्‌वल, तब आठ
दिनक बाद तुम वीक खतना करिया।
\v 13 और इसिक तुम आपण घर मिं पैद हईं और मोल खरीदीं सब नौकरोंक लै जरूड़
खतना करिया। तुमर आङ मिं यौ खतना हमेशा तलक म्‍यर वैदक निशाण रौल।
\v 14 और जो मैंस आपण खतना नि करवॉल, उकैं तुमर बिरादरी बे अलग करी जॉल,
किलैकि वील म्‍यर वैद कैं टोड़ौ।"
\p
\v 15 परमेश्‍वरल इब्राहीम धैं फिर कौ, "मी सारै कैं जो तेरि स्‍यैणि छु, उकैं लै दुसर नई
नाम द्‍यूंल। वीक नाम सारा ह्‌वल।
\v 16 और मी उकैं च्‍यलक रूप मिं आशीश द्‍यूंल और तु वीक बौज्‍यू ह्‌वलै। और सारा भौत
नई देशोंक कुल इज ह्‌वेलि, और उ बे भौत देशोंक रॉज पैद ह्‌वाल।"
\p
\v 17 इब्राहीमल परमेश्‍वरक सामण आपण ख्‍वर चौड़ करिबेर धरति तलक लगा। और
आपण मन मिं हसबेर कूण लागौ, "मी आपण लिजी च्‍यल पैद नि करि सकन,
किलैकि मी सौ सालक बुड़ छु। और सारा लै नॉनतिनों कैं पैद नि करि सकनी
किलैकि उ नब्‍बे सालैकि बुड़ि है गे।"
\v 18 यैक लिजी इब्राहीमल परमेश्‍वर धैं कौ, "प्रभु, इश्‍माएल मिं तुमेरि किरपा हमेशा रवो।"
\v 19 लेकिन परमेश्‍वरल कौ, "सारा त्‍यर च्‍यल कैं जरूड़ जनम देलि और तु वीक नाम
इसहाक धरिये। और मील जो वैद त्‍यर दगाड़ करौ, वीक दगाड़ लै करुंल, और उ वीक
वंशजोंक दगाड़ लै हमेशा तलक रौल।
\v 20 लेकिन त्‍वील मिधैं इश्‍माएलक बारि मिं पुछौ, मील तेरि बात सुणी। मी उकैं लै
आशीश द्‍यूंल। वीक भौत नॉनतिन ह्‌वाल और उ बार राजकुमारोंक कुल पिता ह्‌वल।
मी उ बे एक ठुल जाति बणूंल।
\v 21 लेकिन मी आपण वैद इसहाकक दगाड़ करुंल, जकैं सारा अघिल साल मिं जनम
देलि।"
\v 22 और इब्राहीम धैं बात करणक बाद परमेश्‍वर जानै रौ।
\p
\v 23 किलैकि परमेश्‍वरल उधैं कै रॉखछी कि तु आपण खानदानोंक सब बैग और च्‍यालोंक
खतना कराये, यैक लिजी इब्राहीमल इश्‍माएल और आपण घर मिं पैद हई और मोल
लेई सब दासों कैं एक दगाड़ बुला और आपण दगाड़ उनर लै लिंगक खाल काटिबेर
खतना करौ।
\v 24 जब इब्राहीमक खतना हौ तब उ निन्‍यानबे सालक छी।
\v 25 और वीक च्‍यल इश्‍माएल तेर सालक छी।
\c 18
\s परमेश्‍वर इब्राहीमक घर आईं
\r (उत्‍पत्ति १८:१-१५)
\p
\v 1 थ्‍वाड़ बखत बाद परमेश्‍वर फिर इब्राहीमक पास परगट हईं। यौ तब हौ जब इब्राहीम
मम्रे मिं ठुल बांजक बोटोंक पास रुंछी। उ दोफरिक बखत मिं आपण टैन्‍टक भ्‍यार बे
बैठि रौछी,
\v 2 तब वील तीन मैंसों कैं उण देखौ। वील उनर सामण जैबेर कौ, "ओहो महारॉज, तुम
हिटिबेर म्‍यर गरीब खॉण मिं थ्‍वाड़ ऐराम करि लियो।
\v 4 मी तुमर हात-खुट ध्‍वेणक लिजी पाणि ल्‍युंनू,
\v 5 थ्‍वाड़ खॉणक इंतजाम करनू और तुमुल जां लै जाण छु खॉण खॉणक बाद जाया,
तब तलक तुम यां स्‍योव मिं ऐराम करो।" उनुल कौ, "ठिक छु।
\p
\v 6 इब्राहीम जल्‍दी आपण टैन्‍ट भितेर गो, और सारा धैं कौ, "झटपट तीन पैंसेरि पिसूंवाक
र्‌वाट पका।"
\v 7 और इब्राहीमल जल्‍दी-जल्‍दी जैबेर आपण जानवरों मिं बे एक भलौ जानवर लिबेर
आपण नौकर कैं दिबेर कौ, "यकैं झट्‍ट काटिबेर पकाओ।"
\p
\v 8 जब खॉण पाकौ तब इब्राहीमल उ तीनों कैं शिकार, र्‌वाट, दैं, और दूध दे।
\v 9 और खॉण खान-खानै उनुल इब्राहीम धैं पुछौ, "तेरि स्‍यैणि सारा कां छु?" वील कौ,
"टैन्‍ट भितेर छु।"
\v 10 वीक बाद उनुमिं बे एकल कौ, "आज बे ठिक एक सालक बाद मी फिर यां ऊंल और
उ बखत तलक साराक एक च्‍यल है रौल।"
\v 11 इब्राहीम और सारा द्विवै बुड़ है ग्‍याछी और ऑब सारा आपण नॉनतिन पैद नि करि
सकछी।
\v 12 सारा यौ बात सुणिबेर हसि और उ मन-मनै कूण लागी, "मी और म्‍यर घरवाव द्विवै
बुड़ छूं और नॉनतिन कैं जनम दिणैक ताकत लै म्‍यर पास न्‍हैं। के फिर लै यस
ह्‌वला?"
\p
\v 13 तब उ मैंसल जो सांचि मिं परमेश्‍वर छी कौ, "साराल हसिबेर किलै कौ, "मी बुड़ि छूं
और नॉनतिन कैं जनम नि दी सकन!
\v 14 किलै प्रभु परमेश्‍वरक लिजी के मुश्‍किल छा? न्‍हैं, मी जांनू और फिर दुबार अघिल
साल तुमर पास ऊंल। उ बखत तलक तेरि स्‍यैणि च्‍यल कैं जनम दी रॉखेलि।"
\v 15 पर साराल डरक मारी कौ, "मी नि हस।" लेकिन प्रभु परमेश्‍वरल कौ, "ना, तु हसि तो
छै।"
\s परमेश्‍वरक दगाड़ इब्राहीमक सौद
\r (उत्‍पत्ति १८:१६-३३)
\p
\v 16 खॉण खॉणक बाद उं उठिबेर सदोम नगरक तरफ गेईं। और इब्राहीम उनुकैं थ्‍वाड़ दूर
तलक पुजूणक लिजी गो।
\v 17 जब उं एक उंच्‍च जॉग मिं पुजीं, जांबे उं सदोम नगर कैं देखि सकछी, तब प्रभु
परमेश्‍वरल आपण मन मिं सोचौ, "के मी इब्राहीम कैं उ बात बतै दिंनू जो ऑब मी
करुंल?
\v 18 इब्राहीम एक ठुल और मजबूत देशक कुल पिता बणि जॉल। और यैक जरियल सॉर
धरतिक मैंसों कैं आशीश मिलेलि।
\v 19 मील यैक लिजी उकैं अलग करौ, कि उ आपण नॉनतिनों कैं सच्‍चाई और इमानदारिल
जिन्‍दगी बितूणक लिजी बतै सको, जस मील उकैं बतै रॉखछी। तब मी आपण करी
वैद कैं उनर दगाड़ पुर करुंल।"
\p
\v 20 यैक लिजी प्रभु परमेश्‍वरल इब्राहीम धैं कौ, "मील यौ बात भौत बार सुण है कि सदोम
और गमोरा नगरक मैंस भौत खराब छन।
\v 21 यौ बातक बारि मिं पत्त करणक लिजी मी आपण दूतों कैं वां भेजनू। वीक बाद देखुंल
कि उनुकैं नांश करण छु या नि करण।"
\p
\v 22 तब दुसॉर द्वी मैंस, जो परमेश्‍वरक दूत छी, सदोम नगरक तरफ जानै रईं। लेकिन
प्रभु परमेश्‍वर इब्राहीमक दगाड़ वां ठॉड़ रईं।
\p
\v 23 तब इब्राहीमल परमेश्‍वर धैं कौ, "हे प्रभु, के तुम उ पुर नगरक मैंसों कैं नांश करणक
लिजी सोचणाछा?
\v 24 अगर उ नगर मिं पचास धर्मी मैंस ह्‌वला, के तुम तब लै उ नगर कैं नांश करि
द्‌यला? के तुम उ पचास धर्मी मैंसोंक लिजी उ नगर कैं नि बचाला?
\v 25 यौ पक्‍कि बात छु, कि तुम उ नगर कैं जरूड़ बचाला। अगर यस नि ह्‌वल, तब
अधर्मी और धर्मी सबों कैं एक जसि सजा मिलेलि। पर तुम पुर धरतिक न्‍याय करणी
छा, के तुम सही न्‍याय नि करला?"
\v 26 तब प्रभु परमेश्‍वरल कौ, "अगर मिकैं सदोम नगर मिं पचास धर्मी मैंस लै मिलला,
तब मी उ नगर कैं नांश नि करुंल।"
\p
\v 27 तब इब्राहीमल कौ, "हे प्रभु, तुमर सामण मी केवल धूल और छारूण छूं। फिर लै तुम
मिकैं बात कूणक मौक दियो।
\v 28 अगर वां पैंतालिस धर्मी मैंस ह्‌वला, तब के ह्‌वल? के तुम पांच कम मैंसोंक कारणल
पुर नगर कैं नांश करि द्‌यला?" तब प्रभु परमेश्‍वरल कौ, "अगर मिकैं वां पैंतालिस
धर्मी मैंस मिलला, मी उ नगर कैं नांश नि करुंल।"
\p
\v 29 लेकिन इब्राहीमल फिर प्रभु परमेश्‍वर धैं कौ, "अगर तुमुकैं वां चालीस धर्मी मैंस
मिलॉल, तब तुम के करला?" प्रभु परमेश्‍वरल कौ, "अगर मिकैं वां चालीस धर्मी मैंस
लै मिलॉल तब मी उ नगर कैं नांश नि करुंल।"
\p
\v 30 तब इब्राहीमल कौ, "हे प्रभु परमेश्‍वर, मिकैं माफ करिया कि मी फिर पुछनू कि अगर
वां केवल तीस धर्मी मैंस ह्‌वाल, तब तुम के करला?" तब उनुल कौ, "अगर मिकैं
तीस धर्मी मैंस मिलॉल तब मी उ नगर कैं नांश नि करुंल।"
\p
\v 31 तब इब्राहीमल कौ, "हे प्रभु परमेश्‍वर, मी तुमुकैं तकलीफ दिबेर आइ पुछनू, कि अगर
वां बीस धर्मी मैंस ह्‌वाल तो?" प्रभु परमेश्‍वरल जबाब दे, "तब मी उ नगर कैं नांश
नि करुंल।"
\v 32 फिर इब्राहीमल कौ, "हे प्रभु, तुम मी देखि नराज नि हया, मी फिर पुछनू कि अगर
वां दस धर्मी मैंस ह्‌वाल तब तुम के करला?" उनुल कौ, "तब लै मी उकैं नांश नि
करुंल।"
\p
\v 33 वीक बाद प्रभु परमेश्‍वरल इब्राहीम धैं बात करण बन्‍द करि दे और वांबे जानै रईं।
और इब्राहीम लौटिबेर आपण घर आ।
\c 19
\s सदोम-गमोरा पुर उजड़नी
\r (उत्‍पत्ति १९:१-२९)
\p
\v 1 तब ब्‍याव बखत परमेश्‍वरॉक द्वी दूत मैंसक रूप मिं सदोम नगर मिं आईं। जब उं सदोमक द्वार लै पुजीं, तब वां इब्राहीमक भतिज लूत उती सामण बैठि रौछी। और वील उनुकैं देखिबेर पैलाग करौ।
\v 2 और वील उनुधैं कौ, "ओहो महारॉज, किरपा करिबेर म्‍यर घर हिटो। वां तुम आपण हात-खुट ध्‍वेबेर ऐराम करला। और रात काटिबेर रात्ति आपण बॉट हुं जाया।" लेकिन उनुल उकैं जबाब दे, "ना-ना, हम भ्‍यार बे रात बितूंल।"
\v 3 पर जब लूतल उनुधैं बार-बार कौ, तब उं वीक घर मिं आईं और लूतल उनुकैं भलौ खॉण पकैबेर खवा।
\p
\v 4 वीक बाद जब उं सितण लागीं, तब उ बखतै सदोमॉक लौंड-मौंड, जवान और बुड़-खुणूंल ऐबेर लूतक घर कैं चारों तरफ बे घेर दे।
\v 5 और उं धात लगैबेर कूण लागीं, "अबे लूत, तनुकैं भ्‍यार निकाल! जो आज त्‍यर वां ऐ रईं, उं कां छिन? हम तनर दगाड़ सहवास करनू।"
\p
\v 6 यौ सुणिबेर लूत भ्‍यार आ और वील द्वार ढक दे।
\p
\v 7 वील उनुधैं कौ, "दॉद-भुलो, मी तुमर अघिल हात जोड़नू कि तुम यस झन करिया।
\v 8 सुणो, म्‍यार द्वी अणब्‍यवाई चेली छिन। मी उनुकैं भ्‍यार ल्‍युंनू और जस तुमुकैं ठिक लागल उस करिया, पर यौं मैंसोंक दगाड़ के झन करो। किलैकि यौं म्‍यार पौण छन।"
\p
\v 9 लेकिन उं मैंसोंल उधैं कौ, "चल हट, हमर सामण बे उथकै जा। तु यां परदेशि हबेर ऐ रौछियै, ऑब तु हमर न्‍याय करण चांछै? हम उं मैंसोंक हबेर जादे नक त्‍यर दगाड़ करुंल।" उं लूत कैं धांक मारिबेर द्वार कैं टोड़णक लिजी अघिल आईं।
\v 10 लेकिन दूतोंल जो मैंस भ्‍यार छी, उनुकैं कॉण बणै दे, और लूत कैं भितेर खींचबेर द्वार ढक दे।
\v 11 तब उं मैंस द्वार कैं चांन-चांनै थॉक पड़ीं, लेकिन उनुकैं द्वार नि मिल।
\p
\v 12-13 तब दूतोंल लूत धैं कौ, "हम परमेश्‍वरक दूत छूं। उनुल हमुकैं यां सदोम और गमोरा नगरों कैं नांश करणक लिजी भेजि रॉखौ, किलैकि यांक मैंसोंक पाप परमेश्‍वरक सामण भौत बढ़ गेईं। यैक लिजी तु आपण नॉनतिनों कैं यौ जॉग बे ली जा। अगर त्‍यर जवैं या रिश्‍तदार छिना तब तु उनुकैं लै यां बे दूर ली जा।"
\p
\v 14 तब लूत उनर घर गो, जनर दगाड़ वीक चेलियोंक टिक-पिठांकि बात है रैछी। वील उनुधैं कौ, "उठो, यौ जॉग बे भ्‍यार हिटो, किलैकि प्रभु परमेश्‍वर यौ जॉग कैं नांश करणी छन!" लेकिन उनुल वीक बात मिं भरौस नि कर।
\p
\v 15 जस्‍सै उज्‍याव हुण लागौ दूतोंल लूत धैं कौ, "झट्‍ट कर आपण स्‍यैणि और नॉनतिनों कैं लिबेर जा, नतेरि तुम लै पापक सजा मिं यौ नगरक दगाड़ नांश है जाला।"
\v 16 जब लूत कैं जा-नि जां है रैछी तब दूत उकैं, वीक स्‍यैणि कैं और नॉनतिनोंक हात थामिबेर नगर बे भ्‍यार ली गेईं, किलैकि प्रभु परमेश्‍वरक दया उनुमिं छी।
\p
\v 17 दूतोंल उनुकैं नगर बे भ्‍यार लैबेर कौ, "आपण प्राण कैं बचूणक लिजी भाजो और पछिन मुड़िबेर झन देखिया, और नै घाटि मिं रुकिया बल्‍किन सिद्‍द डॉन मिं भाजि जाया, नतेरि तुम लै खतम है जाला।"
\p
\v 18 लेकिन लूतल उनुधैं कौ, "महारॉजो,
\v 19 तुमेरि मि पर इतुक दया है रै, थ्‍वाड़ आजि लै करि दियो, किलैकि मी डॉनक तरफ नि जै सकन। अगर मी बॉट मिं मरि जूंल तो?
\v 20 देखो यां नजिक मिं एक नानू-नॉन गौं छु, तुम हमुकैं वां जाण दियो।"
\v 21 दूतल लूत धैं कौ, "ठिक छु, तु वां जा। हम उकैं नांश नि करुंल।
\v 22 लेकिन ऐल यांबे झट्‍ट जाओ। जब तलक तुम वां नि पुजला तब तलक हम के नि करि सकन।" (उ बखत बे उ गौंक नाम "सोअर" पड़ौ, जैक अर्थ छु "नॉन"।)
\p
\v 23 तब लूत और वीक नॉनतिन सोअर नगर मिं पुजीं,
\v 24-26 लेकिन लूतकि स्‍यैणिल पछिल मुड़िबेर चा और उ लूणक खंभ बणि गेई।
\p तब प्रभु परमेश्‍वरल अगाश बे सदोम और गमोरा नगरों मिं द्‍योक चारि गंधक और ऑग बरसा। इसिक प्रभु परमेश्‍वरल सदोम और गमोरा नगरोंक मैंस, जानवर और हरेक चीजों कैं नांश करौ।
\p
\v 27 उ दिन रात्ति पर इब्राहीम झट्‍ट उठिबेर उ जॉग मिं गो जां उ प्रभु परमेश्‍वरक सामण ठॉड़ है रौछी।
\p
\v 28 वील सदोम-गमोरा नगरोंक तरफ नजर डाली और देखौ कि अरे! भौत जादेधुङ धरति बे मेलि उठूणौछि।
\v 29 पर परमेश्‍वरल इब्राहीम धैं करी वैद याद धरिबेर लूत कैं बचै ले।
\c 21
\s इसहाकक जनम
\r (उत्‍पत्ति २१:१-७)
\p
\v 1 तब जस परमेश्‍वरल साराक लिजी कै रॉखछी, उसै करौ।
\v 2 सारा अङ-भारि है। परमेश्‍वरल जो बखत साराक लिजी ठैरै रॉखछी, ठिक उ दिनै वील इब्राहीमक च्‍यल कैं जनम दे।
\v 3 इब्राहीमल आपण उ च्‍यलक नाम इसहाक धरौ, यैक मतलब छु "उ हसुं"।
\p
\v 4-7 साराल कौ, "परमेश्‍वरल मिकैं खुशि करि है और जो जो यौ खबर सुणाल, उ लै म्‍यर दगाड़ खुशि है जॉल। क्‍वे लै यौ नि सोचछी कि मी इज बणूंलि, लेकिन फिर लै मील आपण बुड़ इब्राहीम कैं एक च्‍यल दी हैलौ।"
\p जब इसहाक आठ दिनक हौ तब उ दिन इब्राहीमल परमेश्‍वरक हुकुमक अनुसार वीक खतना करौ। उ बखत इब्राहीम सौ सालक छी।
\s हाजिरा और इश्‍माएलक निकाली जाण
\r (उत्‍पत्ति २१:८-२१)
\p
\v 8 जब इसहाक ठुल-ठुल हुण लागौ तब वीक दूध छुटूण पर इब्राहीमल सबों कैं भलौ खॉण खवा।
\v 9 उदिन साराल आपण मिस्री नौकराणि हाजिराक च्‍यल कैं, जकैं हाजिराल इब्राहीम बे जनम दे, आपण च्‍यल कैं तंग करण देखौ।
\v 10 यैक लिजी साराल आपण बैग धैं कौ, "यौ नौकराणि और यैक च्‍यल कैं यांबे निकालि दियो, किलैकि यौ नौकराणिक च्‍यल म्‍यर च्‍यलक दगाड़ वारिस नि बणि सकन।"
\v 11 आपण च्‍यल इश्‍माएलक बारि मिं यौ सुणिबेर इब्राहीम कैं भौत नक लागौ।
\v 12 लेकिन परमेश्‍वरल उधैं कौ, "तु उनर बारि मिं परेशान नि हो और जस सारा कूं, उस कर किलैकि त्‍यर वंश इसहाकक जरियल चलल।
\v 13 लेकिन मी तेरि नौकराणिक च्‍यलक जरियल लै एक देश कैं बणूंल, किलैकि उ लै त्‍यर च्‍यल छु।"
\p
\v 14 दुसर दिन इब्राहीमल रात्ति पर हाजिरा कैं र्‌वट, पाणि और वीक च्‍यल दिबेर उकैं विदा करौ, और हाजिरा वांबे जैबेर बेर्शेबाक रेगिस्‍तान मिं पुजी।
\v 15 जब उनर पाणिक थैल खतम है गोय और उकैं दूर-दूर तलक चाणक बाद लै कैं पाणि नि मिल, तब वील समझौ कि ऑब म्‍यर च्‍यल मरुं। और तब उ उकैं एक बुज मिं छोड़िबेर, आपुं पलि-पलि बैठिबेर डाड़ मारण लागी, किलैकि उ आपण च्‍यल कैं आपण ऑखोंक सामण मरण नि देखि सकछी।
\v 16 जब परमेश्‍वरल हाजिराक च्‍यलक डाड़ मारण सुणौ, तब उनर एक दूतल स्‍वर्ग बे हाजिरा धैं पुछौ, "तुकैं के परेशानी छु? तु बिल्‍कुल नि डर, किलैकि त्‍यर च्‍यलक डाड़ मारण परमेश्‍वरल सुणि है।
\v 18 यैक लिजी जा और आपण च्‍यल कैं चुप करा किलैकि मी उकैं एक ठुल देशक कुल पिता बणूंल।"
\v 19 तब परमेश्‍वरल हाजिरा कैं एक पाणिक छ्‍वाय दिखा, और वील वांबे आपण च्‍यल कैं पाणि पिवा।
\p
\v 20 जस-जस इश्‍माएल ठुल हुण लागौ उस-उस परमेश्‍वर वीक देखभाल करछी, और उ एक बढ़िया-बढ़ि शिकारि बणौ।
\v 21 उ पारान नामक रेगिस्‍तान मिं रुण लागीं, और हाजिराल इश्‍माएलक ब्‍या एक मिस्री चेलिक दगाड़ करौ।
\c 22
\s परमेश्‍वर इब्राहीमक इम्‍तिहान लिणईं
\r (उत्‍पत्ति २२:१-१९)
\p
\v 1 यौ बातोंक बाद परमेश्‍वरल इब्राहीमक विश्‍वासक इम्‍तिहान लिणक बारि मिं सोचौ।
यैक लिजी परमेश्‍वरल उधैं कौ, "इब्राहीम, इब्राहीम,
\v 2 तु आपण एकलौत च्‍यल इसहाक जकै तु भौत प्रेम करछै उकैं लिजैबेर म्‍यर लिजी
मोरिय्‍याह देश मिं बलिदान करिये, जां मी तुकैं बतूंल।"
\v 3 यैक लिजी दुसर दिन इब्राहीमल रात्ति पर एक गधा मिं बलिदानक लिजी लाकॉड़ धरीं,
और इसहाकक दगाड़ द्वी दासों कैं लिबेर मोरिय्‍याह देशक तरफ गो।
\p
\v 4 तीन दिन हिटणक बाद इब्राहीमल दूर बे उ जॉग देखी जां उं जाणाछी।
\v 5 तब इब्राहीमल नौकरों धैं कौ, "तुम यां रुकिया। मी और इसहाक वां जैबेर परमेश्‍वरक
अराधना करनू। फिर हम बाद मिं वापिस ऊंल।"
\v 6 इब्राहीमल बलिदान चढ़ूणक लिजी लाकॉड़ इसहाकक कॉन मिं धरीं, और उ चक्‍कू और
ऑग लिबेर आपण च्‍यलक दगाड़ गो।
\p
\v 7 इसहाकल आपण बौज्‍यू धैं कौ, "मी ऑग और लाकॉड़ तो देखणयूं, लेकिन बलिक
बकरक कां छु।"
\v 8 इब्राहीमल कौ, "च्‍यला, बकरक पॉठक इंतजाम परमेश्‍वर आफी करॉल।" यौ बात
करन-करनै उं द्विवै उ जॉगक तरफ गेईं।
\p
\v 9 वां पुजिबेर उनुल एक वेदी बणै। और वीमिं लाकड़ लगाईं। फिर वील आपण च्‍यल कैं
बादिबेर वेदीक मांथि मिं धरि दे।
\p
\v 10 जस्‍सै इब्राहीम चक्‍कू निकालिबेर आपण च्‍यल कैं कॉटणक लिजी बटी रौछी,
\v 11 उस्‍सै प्रभु परमेश्‍वरल इब्राहीम कैं स्‍वर्ग बे धात लगैबेर कौ, "इब्राहीम, इब्राहीम,
\v 12 तु आपण च्‍यल कैं नि कॉट, और उकैं के लै प्रकारकि चोट नि हांड। किलैकि मील
देखि है कि तु म्‍यर आदर करछै, और म्‍यर हुकुम बारबर मानछै। मील देखौ कि तु
आपण एक मात्र च्‍यल कैं लै म्‍यर हुकुमक पालनक लिजी कॉटण हुं तैय्‍यार छै।"
\v 13 इब्राहीमल पछिल कै चा और वील एक भेड़ कैं देखौ जो एक बुज मिं अटक रौछी।
इब्राहीम उकैं निकालिबेर ला और आपण च्‍यलक बदाव मिं काटि दे।
\v 14 यैक लिजी इब्राहीमल उ जॉगक नाम "प्रभु इंतजाम करनी" धरौ।
\p
\v 15 तब प्रभुल इब्राहीम कैं दुसर बार धात लगैबेर कौ,
\v 16-17 "तु म्‍यर लिजी आपण च्‍यल कैं कॉटणक लिजी तैय्‍यार छियै जो त्‍यर यक्‍कै च्‍यल
छी। यैक लिजी मी परमेश्‍वर कसम खांनू कि मी तुकैं भौतै आशीश द्‍यूंल। मी तुकैं
इतुक वंशज द्‍यूंल जतुक अगाशक तॉर, यौ इतुक जादेक है जॉल जतुक समुद्रक
किनॉरक बउवक चुरमुर। यैक अलावा त्‍यार नॉनतिन आपण दुश्‍मणों कैं लै हरॉल।
\v 18 धरतिक सब देश त्‍यर परिवारक जरियल आशीश पाल। मी यौ सब यैक लिजी करुंल
किलैकि त्‍वील म्‍यर हुकुम मानौ।"
\p
\v 19 वीक बाद इब्राहीम और इसहाक आपण दासोंक दगाड़ बेर्शेबा वापिस आईं जां उं रुंछी।
\c 25
\ms याकूबक कॉथ
\s इसहाकॉक च्‍याल
\r (उत्‍पत्ति २५:१९-२८)
\p
\v 19 यौ इसहाकक इतिहास छु, जो इब्राहीमक च्‍यल छी।
\v 20 जब इसहाक चालीस सालक हौ, तब वील रिबकाक दगाड़ ब्‍या करौ।
\v 21 वीक क्‍वे नॉनतिन नि छी। यैक लिजी इसहाकल प्रभु परमेश्‍वर धैं प्रार्थना करी कि वीक औलाद हो। प्रभुल वीक प्रार्थना सुणी और रिबका अङ-भारि भै।
\p
\v 22 जब रिबका अङ-भारि छी, तब वीक पेट मिं द्वी जौयां च्‍याल छी, जो वीक पेट मिं झगड़ करछी। यौ कारणल रिबकाल प्रभु परमेश्‍वर धैं प्रार्थना करिबेर कौ, "म्‍यर दगाड़ यस किलै हुणौ?"
\v 23 प्रभु परमेश्‍वरल कौ, "त्‍यर पेट मिं द्वी च्‍याल छिन जनर वंशल द्वी अलग-अलग राज बणाल, और उनर बीच मिं झगड़ ह्‌वल। एक दुसर हबेर जादा ताकतबर ह्‌वल, और ठुल च्‍यल नॉनकि सेवा करल।"
\p
\v 24 जब रिबकाक नॉनतिन हुणक बखत आ, तब वील जौयां च्‍यालों कैं जनम दे।
\v 25 ज्‍यठ च्‍यलक रंग लाल छी और वीक आङ मिं बाव छी। उनुल वीक नाम एसाव धरौ।
\v 26 उबखतै दुसर च्‍यल लै पैद हौ। और वील पैलिवॉलकि ऐड़ी कैं थॉम रॉखछी। यैक लिजी उ च्‍यलक नाम याकूब धरौ, जैक अर्थ छु "ऐड़ी थॉमणी"। इनर जनमक बखत इनर बौज्‍यू इसहाक साठ सालक छी।
\p
\v 27 ठुल हबेर एसाव एक बढ़िया शिकारि बणौ। उ मैदानों मिं रुण भल मानछी। लेकिन याकूब शांत मैंस छी जो आपण तम्‍बू मिं रुंछी।
\v 28 इसहाक एसाव कैं जादे भल मानछी। जो जानवरों कैं एसाव मारि ल्‍युंछी, इसहाक वीक शिकार भल मानछी। पर रिबका याकूब कैं जादे भल मानछी।
\s एसाव आपण ज्‍यठ हुणक हक बेचुं
\r (उत्‍पत्ति २५:२९-३४)
\p
\v 29 एक दिन जब एसाव शिकार करिबेर वापिस आ, तब उ थॉक रौछी और उकैं भौत जादे भूक लै लागि रैछी। उ बखत याकूब दाव पकूणौछी।
\v 30 यैक लिजी एसावल याकूब धैं कौ, "भुला, भुकल म्‍यार हात-खुट काम नि करणाय। तु तौ दाव मिंबे थ्‍वाड़ मिकैं दी दे।"
\v 31 लेकिन याकूबल कौ, "यैक बदाव मिं तु आपण ज्‍यठ हुणक हक मिकैं दी दे।"
\v 32 तब एसावल कौ, "अगर मी भुकल मरि जांनू, तब म्‍यर ज्‍यठ हुणक हकल मिकैं के फैद ह्‌वल?"
\v 33 लेकिन याकूबल कौ, "पैली वैद कर कि तु आपण तौ हक मिकैं द्‌यलै।" यैक लिजी एसावल याकूब धैं वैद करौ। इसिक एसावल आपण ज्‍यठ हुणक हक याकूब कैं सांट दे।
\p
\v 34 तब याकूबल एसाव कैं र्‌वट और दाव खॉणक लिजी दे और वील खै-पी करौ। इसिक एसावल यौ दिखा कि वील आपण ज्‍यठ हुणक हक तुच्‍छ समझौ।
\c 27
\s इसहाक आखिरी आशीश दिण चां
\r (उत्‍पत्ति २७)
\p
\v 1 जब इसहाक बुड़ हौ तब उ के नि देखछी। एक दिन वील आपण ज्‍यठ च्‍यल एसाव कैं बुलैबेर कौ, "च्‍यला!" और वील जबाब दे, "बौज्‍यू, के कूणाछा, मी तुमर लिजी के करूं?"
\v 2 वील कौ, "च्‍यला देख, ऑब मी भौत बुड़ है गोयूं। और है सकुं कि मी कभतै लै मरि जूं।
\v 3 यैक लिजी तु धनुष-बाण लिबेर म्‍यर लिजी शिकार मारि ल्‍या।
\v 4 और जस मी भल माननू उस उकैं पकै ल्‍या। तब मी उकैं खैबेर तुकैं आखिरी आशीश द्‍यूंल।" तब एसाव शिकार करणक लिजी गो।
\s2 रिबकाकि चतुराइ
\p
\v 5 लेकिन वीक इज रिबकाल उनेरि बात सुण हैछी।
\v 6 यैक लिजी रिबकाल याकूब कैं बुलैबेर कौ, "सुण, मील त्‍यर बौज्‍यू कैं त्‍यर भै धैं यस कूण सुणौ,
\v 7 कि तु म्‍यर लिजी शिकार मारि ल्‍या, और उकैं पकैबेर मिकैं दे, और मी उकैं खैबेर तुकैं आशीश द्‍यूंल।
\v 8 यैक लिजी च्‍यला, ध्‍यानल सुण, जस मी कूंनू, तु उस कर।
\v 9 तु आपण बाकरों मिं बे द्वी बकॉरॉक कलबलान पॉठ ल्‍या, तब मी उनुकैं उस पकूंल जस त्‍यर बौज्‍यू भल माननी।
\v 10 जब तु पकाई शिकार लिबेर आपण बौज्‍यूक पास जालै तब उं तुकैं आशीश द्‌याल।"
\v 11 तब याकूबल आपणि इज धैं कौ, "लेकिन इजा, म्‍यर भैक आङ मिं तो खूब बाव छन पर म्‍यर आङ मिं न्‍हैंतिन।
\v 12 अगर बौज्‍यू मिकैं चाल, तब उं समझि जॉल कि मी एसाव न्‍हैंतियूं, और उं मिकैं आशीशक बदाव मिं फिटकार जरूड़ द्‌याल, किलैकि मी उनर दगाड़ चल्‍लाकी करणयूं।"
\v 13 लेकिन रिबकाल उधैं कौ, "अगर यस ह्‌वल, तब उ फिटकार मि पर आओ। तु जा, और बकॉर ल्‍या।"
\p
\v 14 तब याकूबल बकॉर लैबेर आपण इज कैं दे और वील इसहाकक लिजी उनर शिकार पका।
\v 15-16 तब रिबकाल एसावक लुकुड़ याकूब कैं पैरैबेर वीक गव और हातों मिं सब जॉग बकरकि खाल लपेटि दे।
\v 17 वीक बाद रिबकाल पकाई शिकार और र्‌वाट याकूब कैं दे।
\s2 नकली एसाव
\p
\v 18 तब याकूबल जैबेर कौ, "बौज्‍यू"। वील पुछौ, "च्‍यला, तु को छै?"
\v 19 याकूबल कौ, "मी तुमर ज्‍यठ च्‍यल एसाव छूं। तुमुल जे मिधैं मगै रॉखछी, उ मी लै रयूं, तुम पैली भैबेर यौ शिकार खाओ, जकैं मी तुमर लिजी पकैबेर लै रयूं। वीक बाद मिकैं आशीश दिया।"
\v 20 पर इसहाकल आपण च्‍यल धैं कौ, "तुकैं इदुक जल्‍दी शिकार कां मिलौ?" वील जबाब दे, "प्रभु परमेश्‍वरल मिकैं शिकार जल्‍दी दिखै दे।"
\v 21 फिर इसहाकल याकूब धैं कौ, "च्‍यला, म्‍यर पास आ, जैल मी तुकैं पछ्‌याण सकूं। अगर मी तुकैं छुङुंल तब मी जाणि ल्‍यूंल कि तु एसाव छै।"
\v 22 तब याकूब आपण बौज्‍यूक पास गो। इसहाकल उकैं हातल चैबेर कौ, "तेरि अवाज तो याकूबकि जसि छु, पर त्‍यार हात एसावक चारि छन।"
\v 23-24 वील दुबार पुछौ, "के तु सांचि मिं म्‍यर च्‍यल एसावै छै?" याकूबल कौ "होई, मी छूं।"
\p
\v 25 तब इसहाकल कौ, "च्‍यला, खॉण ल्‍या। मी यौ खॉण खैबेर तुकैं आशीश द्‍यूंल।" तब याकूबल खॉण और अंगूरक रस आपण बौज्‍यू कैं दे।
\p
\v 26 खै-पीबेर इसहाकल कौ, "म्‍यर नजिक ऐबेर मिकैं प्‍यार कर।"
\v 27 और वील उकैं प्‍यार करौ। इसहाकल एसावकि लुकुड़ोंक खुशबु सुङबेर याकूब धैं कौ, "अहा, म्‍यर च्‍यलकि खुशबु कतुक भलि छु, जस गाड़ॉन बे उं यौ प्रभु परमेश्‍वरक जरियल बरदान पाल।
\v 28 प्रभु परमेश्‍वर तुकैं खूब द्‍यो दियो, जैल तुकैं खूब अन्‍न मिलो, और त्‍यर गड़ों मिं खूब अंगूर हो जैल तुकैं खूब रस मिलो।
\v 29 सब मैंस तेरि सेवा करो, हरेक देश तुकैं पैलाग करो। तु आपण सब परिवार वॉलोंक मुखिया बणलै, और उं त्‍यर हुकुम मानॉल। हरेक मैंस जो तुकैं फिटकार द्‌यल, उकैं फिटकार, और जो तुकैं आशीश द्‌यल उकैं आशीश मिलेलि।"
\s2 ऑब असली एसाव पुजुं
\p
\v 30 इसहाक बे आशीश पैबेर याकूबक जाणक ठिक बाद एसाव शिकार मारिबेर वापिस आ।
\v 31 उ आपण बौज्‍यूक पसंदक शिकार पकैबेर ल्‍या। वील आपण बौज्‍यू धैं कौ, "बौज्‍यू, ओ बौज्‍यू, तुम भैबेर यौ शिकार खाओ, मी यौ तुमर लिजी पकै लैरयूं। यैक बाद तुम मिकैं आशीश दिया।"
\v 32 लेकिन इसहाकल उधैं कौ, "तु को छै?" वील कौ, "तुमर च्‍यल एसाव छूं।"
\p
\v 33 यौ सुणिबेर वील जोरल कॉम-कामिबेर कौ, "तब उ को छी, जो पैली खॉण लिबेर म्‍यर पास आ? और मील खॉण खैबेर उकैं आशीश लै दी हैली। और ऑब मी उकैं वापिस नि ली सकन।"
\v 34 यौ सुणिबेर एसावल भौत लाचार हबेर कौ, "यौ सब मी के नि जाणन, तुम मिकैं लै आशीश दियो, बस!"
\v 35 लेकिन वील कौ, "च्‍यला, त्‍यर भै मिकैं ध्‍वक दिबेर त्‍यर हिस्‍सक आशीश कैं ली जानै रौ।"
\p
\v 36 एसावल कौ, "वीक नाम याकूब छु, जो कि वीक लिजी बिल्‍कुल ठिक छु। सांचि मिं उ ध्‍वकबाज छु। पैली वील ध्‍वक दिबेर म्‍यर ज्‍यठ हुणक हक लै ली हैछी, पर आज फिर वील म्‍यर हिस्‍सक आशीश लै ली है। किलै तुमुल म्‍यर लिजी क्‍वे आशीश नि धरि रॉखी?" \f + याकूबक मतलब ध्‍वक दिणिवॉल जस लै छु। \f*
\v 37 इसहाकल कौ, "नै, ऐल म्‍यर पास तुकैं दिणक लिजी क्‍वे आशीश न्‍हैं। मील उकैं तुमर मालिक बणै हैलौ और सब परिवारवॉंल वीक सेवा करॉल। और मील उकैं अंगूरक बगीचोंक दगाड़ अन्‍नक गड़ोंक मालिक हुणक आशीश लै दी हैलौ। ऑब मी तुकैं के द्‍यूं?"
\p
\v 38 लेकिन एसाव आपण बौज्‍यू धैं मांगनै रौ, "बौज्‍यू, के तुमर पास यक्‍कै आशीश छी? तुम मिकैं लै क्‍वे नै क्‍वे आशीश जरूड़ दियो।"
\v 39 यौ सुणिबेर इसहाकल उधैं कौ, "तु मेरि यौ बात सुण, तेरि पास क्‍वे उपजाउ जॉग नि हो और तुकैं खेतिक लिजी द्‍यो लै नसीब नि हो।
\v 40 तु हमेशा दुसॉर मैंसोंक दगाड़ लड़नै-झकड़नै रौलै, और तु आपण भैक दास ह्‌वलै। लेकिन आखिरकार तु यौं सब बातोंक खिलाफ एक दिन जिति जालै।"
\s2 एसाव याकूब कैं मारण चां
\p
\v 41 यौं सब घटनाक बाद एसाव याकूबक दगाड़ भौतै नफरत करछी। और वील मन-मनै सोचौ कि बौज्‍यूक मरणक बाद मी याकूब कैं मारि द्‍यूंल।
\v 42 लेकिन कसिकै रिबकाल एसावकि यौ बात सुणी। यैक लिजी वील याकूब धैं कौ, "सुण, त्‍यर भै एसाव तुकैं मारणी छु।
\v 43 यैक लिजी जस मी कूंनू उस्‍सै कर। म्‍यर भै लाबान हारान मिं रुं। तु वीक पास जा और वैं लुक रये।
\v 44 जब तलक त्‍यर भैक गुस्‍स नि थॉमीन, तब तलक तु वैं रये।
\v 45 थ्‍वाड़ बखतक बाद जब त्‍यर भै यौ बात कैं भुल जॉल कि त्‍वील वीक दगाड़ के करौ, तब मी तुकैं बुलूणक लिजी आपण नौकर भेजुंल। ऐल तु जा, किलैकि मी यक्‍कै दिन मिं आपण द्विवै च्‍यालों कैं बर्बाद हुण नि देखि सकन।"
\s याकूब ब्‍या करणक लिजी जाणौ
\r (उत्‍पत्ति २७:४६-२८:५)
\p
\v 46 यैक लिजी रिबकाल इसहाक धैं कौ, "तुमर च्‍यल एसावल हित्ती देशकि चेलियोंक दगाड़ ब्‍या करि हैलौ। उं स्‍यैणियों कैं देखिबेर म्‍यर खून खौलण भै जां। अगर याकूब लै यौं चेलियों मिं बे कैकै दगाड़ ब्‍या करल, तब यौ हबेर भल हुंछी कि मी जांछी।"
\c 28
\p
\v 1 यैक लिजी इसहाकल याकूब कैं बुलैबेर उकैं हुकुम दिबेर कौ, "तु कनानी चेलिक दगाड़ ब्‍या बिल्‍कुल झन करिये।
\v 2 यैक लिजी तु पद्‌दन-अरामक तरफ आपण बुब बतूएलक घर जा। वां त्‍यर मम लाबान रुं, और तु वीक क्‍वे लै चेलिक दगाड़ ब्‍या करि लिए।
\v 3 सर्व शक्‍तिमान परमेश्‍वर तुकैं भौत च्‍याल दियो जैल तु एक महान देशक कुल पिता हो।
\v 4 जसि आशीश वील इब्राहीम कैं देछी, उस्‍सै उं तुकैं और त्‍यर नॉनतिनों कैं लै दियो। और तेरि ऊणिवालि पुश्‍तों कैं यौ जॉगक मालिक हमेशाक लिजी बणै दियो, जां तुम आज परदेशियोंक चारि रुणाछा, जस उनुल इब्राहीम धैं वैद करि रॉखछी।"
\p
\v 5 यौ समझैबेर इसहाकल याकूब कैं वीक मम लाबानक पास भेजौ।
\s परमेश्‍वर याकूबक दगाड़ वैद करनी
\r (उत्‍पत्ति २८:१०-२२)
\p
\v 10 याकूब बेर्शेबा छोड़िबेर हारान न्‍है गो।
\v 11 सफरक दौरान ब्‍याव बखत उ आपण ख्‍वर एक ढुङ मिं धरिबेर सितण लागौ।
\v 12 और रात वील स्‍वीण मिं देखौ कि एक सीढ़ि धरति बे स्‍वर्ग तलक पुजि रै, और वीमिं स्‍वर्गदूत तलि-मलि हिटणईं।
\p
\v 13 फिर प्रभु परमेश्‍वरल वीक सामण ठॉड़ हबेर कौ, "सुण, मी त्‍यर बुब इब्राहीम और त्‍यर बौज्‍यू इसहाकक परमेश्‍वर छूं। मी तु और त्‍यार वंशजों कैं उ जॉग द्‍यूंल जां तु से रौछिये।
\v 14 त्‍यार वंशज इतुक जादे ह्‌वाल, जतुक कि धरति मिं मॉटक कण छिन। उं पूरब, पश्‍चिम, उत्तर और दक्षिण सब जॉग मिं फैलॉल, और धरतिक हरेक परिवार त्‍यर और त्‍यार वंशजोंक कारणल आशीश पाल।
\p
\v 15 मी त्‍यर दगाड़ै छूं और तेरि हिफाजत करुंल। मी तुकैं यौ जॉग मिं वापिस लौटैबेर लूंल, और मी तुकैं तब तलक नि छोड़ुंल, जब तलक मी तुकैं यौ सब नि दी द्‍यूंल।"
\p
\v 16 जब याकूब नीन बे उठौ तब कूण लागौ, "अरे, यौ जॉग मिं प्रभु परमेश्‍वर छन, और यौ मिकैं मालुम नि छी!"
\v 17 वील डरिबेर कौ, "यौ भौत पवित्र जॉग छु। यां परमेश्‍वरक घर छु और यौ स्‍वर्गक द्वार लै छु।"
\v 18 वील उ ढुङ कैं जमिं उ से रौछी उकैं टिपिबेर एक फेर मिं ठॉड़ करिबेर वीमिं तेल खितौ। इसिक वील उकैं परमेश्‍वरक लिजी आपण यादगारिक खंभ बणा।
\p
\v 19 पैली उ जॉगक नाम लूज छी लेकिन याकूबल वीक नाम बेतेल धरौ, जैक अर्थ छु "परमेश्‍वरक घर"।
\v 20 तब याकूबल कौ, "अगर परमेश्‍वर म्‍यर दगाड़ रौल और जां लै मी जांनू वां मेरि हिफाजत करॉल, मिकैं खॉणक लिजी र्‌वट और पैरणक लिजी लुकुड़ द्‌याल,
\v 21 और अगर मी शांतिल आपण बौज्‍यूक पास लौटुंल, तब उं म्‍यर प्रभु परमेश्‍वर ह्‌वाल।
\v 22 यौ जॉग जां मील यौ ढुङ ठॉड़ करि रॉखौ, यौ परमेश्‍वरक पवित्र जॉग ह्‌वेलि यां मैंस उनर अराधना करॉल। और जे लै परमेश्‍वर मिकैं द्‌याल, वीक दसूं अंश मी लै परमेश्‍वर कैं द्‍यूंल।"
\c 37
\ms यूसुफक कॉथ
\s यूसुफॉक स्‍वीण
\r (उत्‍पत्ति ३७:१-११)
\p
\io1 याकूब हारान देश मिं आपण मम लाबानक पास गो और वीक दगाड़ रुण लागौ। वीक द्वी चेली छी। याकूब नॉन चेलिक दगाड़ प्रेम करछी और वीक दगाड़ ब्या करण चाछी, लेकिन लाबानल वीक ब्‍या ध्‍वकल आपण ठुलि चेलिक दगाड़ करि दे। आखिरकार याकूबल द्विवै बैणियोंक दगाड़ ब्या करौ, लेकिन उ नॉनवालि स्‍यैणि कैं जादे प्‍यार करछी। ठुलि वालिक नॉनतिन हईं, लेकिन नॉन वालिक नि हाइ। पर यैक भौत बखत बाद नॉन वालिल लै एक च्‍यल कैं जनम दे, और उनुल वीक नाम यूसुफ धरौ। याकूब यकैं भौत प्रेम करछी। यैक बाद वील एक और च्‍यल कैं जनम दे लेकिन उकैं जनम दिण बखत उ मरि गेई। याकूबॉक एल बार च्‍याल और एक चेलि छी।
\p
\v 1 यौ याकूबक परिवारक कॉथ छु। उ हारान देश मिं ब्‍या करिबेर फिर कनान देश मिं रुण लागौ, जां याकूबक बौज्‍यू इसहाक बसी छी।
\p
\v 2 याकूबक च्‍यल यूसुफ सत्र सालक लौंड छी। उ आपणि सौति भैनोंक दगाड़ भेड़-बकॉरोंक ग्‍वाव छी। यूसुफ आपण बौज्‍यू कैं आपण सब भैनोंक खराब कामोंक बारि मिं बतूंछी।
\p
\v 3 याकूब उकैं सब च्‍यालों है जादे प्‍यार करछी, किलैकि उ वीक बुढ़ापाक च्‍यल छी। और यौ कारणल याकूबल वीक लिजी एक लम्‍ब और कीम्‍ति कपड़क कुर्त बणवाछी।
\p
\v 4 जब यूसुफक और भैनोंल देखौ कि उनर बौज्‍यू सबों है जादे प्‍यार यूसुफ कैं करुं, तब उं सब यूसुफ देखि जलन करण भैटीं। और वीक दगाड़ भली कै बात लै नि करछी।
\p
\v 5 एक दिन यूसुफल एक स्‍वीण देखौ।
\v 6 वील आपण भैनों धैं कौ, "सुणो, मील एक स्‍वीण देखौ।
\v 7 हम सबै एक दगाड़ गड़ मिं ग्‍योंक आठ बादणाछी तब तुमार सब आठोंल म्‍यर आठ कैं चारों तरफ बे चौड़ हबेर पैलाग करौ।"
\v 8 तब वीक भैनोंल कौ, "तु के सोचणौछै, कि तु रॉज बणिबेर हमु मिं हुकूमत करलै?" और यूसुफक यौ स्‍वीणक कारणल भैनोंल वीक दगाड़ और लै जादे जलन करण भै ग्‍याय।
\p
\v 9 वीक बाद यूसुफल आपण भैनों कैं एक दुसर स्‍वीणक बारि मिं आइ बता। वील कौ, "मील देखौ कि सूरज, चांद और इग्‍यार तॉर, सब मिकैं चौड़ हबेर पैलाग करणाछी।"
\v 10 लेकिन जब यूसुफल यौ बात आपण बौज्‍यू कैं लै बतै, तब वील कौ, "यौ कस किसमक स्‍वीण छु? के तुकैं तेरि इज, मी और त्‍यार इग्‍यार भै पैलाग करुंला?"
\v 11 यूसुफॉक भै वी देखि हर बखत जलन करनै रईं, लेकिन वीक बौज्‍यूल यौं सब बातोंक अर्थ समझणक लिजी भौत गैल दिमागल सोचौ कि यैक सही अर्थ के ह्‌वल।
\s यूसुफॉक भै उकैं बेचनी
\r (उत्‍पत्ति ३७:१२-३६)
\p
\v 12 यूसुफॉक भै आपण बौज्‍यूक भेड़ों कैं चरूणक लिजी एक दिन शकेम जॉग गेईं।
\v 13 वीक बाद यूसुफ धैं वीक बौज्‍यूल कौ, "त्‍यार भै म्‍यार भेड़ोंक दगाड़ शकेम मिं छन। तु उनरि खबर करणक लिजी जा और लौटिबेर वांक खबर मिकैं दिये।" यूसुफल कौ, "होई, मी जांनू।"
\p
\v 15 शकेम मिं एक मैंसल उकैं इथां-उथां फेरीन देखौ। तब उ मैंसल पुछौ, "तु के चाणौछै?"
\v 16 यूसुफल कौ, "मी आपण भैनों कैं चाणयूं। के तुम बतै सकछा कि उं हमार भेड़ोंक दगाड़ कां छन?"
\v 17 उ मैंसल कौ, "उं तो यांबे पैलियै न्‍है गेईं। मील सुणौ कि उं दोताना नामक जॉग मिं जाणी छी।" तब यूसुफ दोताना गो।
\p
\v 18 यूसुफॉक भैनोंल उकैं दूर बे उण देखिबेर मारणक इरॉद बणा।
\v 19 उनुल आपस मिं कौ, "देखो, तौ स्‍वीण देखणी यूसुफ उणौ!
\v 20 जस्‍सै मौक लागल, हम तकैं मारिबेर तैक लाश कूं मिं खिति द्‍यूंल। और हम आपण बौज्‍यू धैं कै द्‍यूंल कि उकैं क्‍वे जंग्‍ली जानवरल मारि हैलौ। इसिक वीक स्‍वीण लै झ‍ुट है जॉल।"
\v 21-22 लेकिन रूबेनल, जो वीक सबों है ठुल भै छी, यूसुफ कैं बचूणक मंशाल उनुधैं कौ, "हम उकैं नि मारुंल बल्‍किन ज्‍यूनै उठैबेर कूं मिं खिति सकनू।" वील आपण मन मिं सोचौ कि मी यकैं इनुबे बचैबेर वापिस बौज्‍यूक पास घर लगूंल।
\p
\v 23-24 यूसुफक आपण भैनोंक पास पुजण तलक वीक भैनोंल जबरदस्‍ती वीक हात पकड़िबेर वीक भलौ कुर्त खोलिबेर उकैं सुकी कूं मिं खिति दे।
\p
\v 25 और वीक बाद जब यूसुफॉक भै खॉणक लिजी भैटीं, तब उनुल ब्‍यापारियोंक एक दल उण देखौ जो मश्‍याल, इत्र और धूप लिबेर मिस्रक तरफ जाणाछी।
\v 26 तब वीक भैनों मिं बे एक जैक नाम यहूदा छी वील आपण दुसॉर भैनों धैं कौ, "अगर हम यूसुफ कैं मारुंल, वील हमुकैं के फैद ह्‌वल?
\v 27 यौ हबेर तो यौ ठिक रौल कि हम उकैं ब्‍यापारियों कैं बेचि दिंनू। हमुकैं उकैं नि मारण चैन, किलैकि उ लै हमरै भै छु।" यौ बात सुणिबेर सब भै राजि है ग्‍याय।
\v 28 जब ब्‍यापारी नजिक पुजीं तब उनुल यूसुफ कैं कूं बे भ्‍यार निकालिबेर उकैं बीस चांदिक सिक्‍कों मिं उनुकैं बेचि दे, और उं उकैं आपण दगाड़ मिस्र ली गेईं।
\p
\v 29 यौं सब काम हुण बखत रूबेन आपण भैनोंक दगाड़ वां नि छी। जब उ वापिस कुंवक पास आ और वील यूसुफ कैं वां नि पाय तब यौ कारणल वील आपण लुकुड़ फाड़ि देईं।
\v 30 रूबेनल आपण भैनोंक पास जैबेर कौ, "यूसुफ कुंवक पास न्‍हैं, ऑब मी के करूं?"
\p
\v 31 तब यूसुफक भैनोंल बकरक खून वीक कुर्त मिं लगै दे।
\v 32 और उनुल घर ऐबेर उकैं आपण बौज्‍यू कैं दिखैबेर कौ, "हमुकैं यौ कुर्त मिलौ, के यौ यूसुफक छा?"
\v 33 उनर बौज्‍यूल उ कुर्त कैं पछ्‌याण ले और कौ, "यौ वीकै छु। म्‍यर च्‍यल कैं क्‍वे जंग्‍ली जानवरल खै है!"
\p
\v 34 याकूब आपण च्‍यल यूसुफक लिजी इतुक जादे दु:खी हौ कि वील आपण पैरी लुकुड़ फाड़िबेर टाट ओड़ ले। इसिकै उ भौत लम्‍ब बखत तलक वीक शोक मिं डुबी रौ।
\v 35 वीक और च्‍याल-चेली सबोंल उकैं समझूणक भौत कोशिश करी, लेकिन याकूब कैं क्‍वे लै बातल शांति नि मिली। वील कौ, "मी आपण च्‍यलक शोक मरण तलक मनूंल।"
\c 39
\s यूसुफ मिस्र पुजुं
\r (उत्‍पत्ति ३९:१-२३)
\p
\v 1 ब्‍यापार करणी मैंस यूसुफ कैं खरीदिबेर मिस्र मिं ली गेई, और मिस्री महलक सिपैनोंक
सैप कैं बेचि दे।
\v 2 लेकिन प्रभु परमेश्‍वरल वां लै यूसुफक मधत करी।
\v 3 जब वीक मालिक पोतीपरल देखौ कि प्रभु परमेश्‍वर यूसुफक हरेक काम करण मिं उकैं
सफल बणूणी,
\v 4 तब उ भौत खुशि छी, और वीक हरेक चीजोंक देखभाल यूसुफ करछी।
\v 5 तब बटी प्रभु परमेश्‍वरल यूसुफक कारणल पोतीपरक घर, गॉड़-भिड़ और हरेक चीजों
मिं आशीश दे।
\p
\v 6 यौ देखिबेर पोतीपरल आपण घरक हरेक चीजक जवाबदारी यूसुफ कैं सौंप दे। उ
आपण खॉणक अलावा और के चीजक फिकर नि करछी।
\p
\v 7 यूसुफ डील-डौल और देखीण-चाण मिं भलौ छी। पोतीपरकि स्‍यैणि उकैं प्‍यार करण
लागी। और एक दिन वील यूसुफ धैं यकलै मिं कौ, "आ, आज तु और मी एक दगाड़
पड़नू।"
\v 8 लेकिन यूसुफल यौ कैबेर मना करि दे, "बाप रे बाप, मी यस नि करि सकन किलैकि
म्‍यर मालिक आपण घरक बारि मिं मि पर पुर भरौस करुं, और वील आपण घरकि
हरेक चीजक अधिकार मिकैं दी रॉखौ।
\v 9 और यैक अलावा वील आपण घर मिं मिकैं आपण बराबरक दर्ज दी रॉखौ। लेकिन
मिकैं वीक स्‍यैणिक दगाड़ नि सितण चैन। यौ खराब बात छु और परमेश्‍वरक हुकुमक
खिलाफ लै छु।"
\v 10 यूसुफकि मालकिन वीक दगाड़ रोज-रोज बात करछी लेकिन यूसुफ नि मानछी।
\p
\v 11 लेकिन जब एक दिन यूसुफ काम करणक लिजी वीक घर भितेर गो, उ बखत वां और
क्‍वे तिसर आदिम नि छी।
\v 12 यौ देखिबेर वीक मालकिनल वीक कुर्त पकड़िबेर कौ, "आ, म्‍यार दगाड़ पड़!" तब
यूसुफ आपण कुर्त वीक हात मिं छोड़िबेर वांबे भाजि गोय।
\v 13-14 पर वीक बाद उ स्‍यैणिल आपण दुसॉर दासों कैं बुलैबेर कौ, "देखो, यौ दासल भितेर
ऐबेर म्‍यर दगाड़ जबरदस्‍ती करणकि कोशिश करी। लेकिन मील जोरल हाल्‍ल करि दे,
\v 15 और तब उ डरिल आपण कुर्त म्‍यर हात मिं छोड़िबेर भाजि पड़ौ।"
\p
\v 16-18 और जब वीक बैग घर आ, तब वील उकैं लै यौ झुटि बात बतै।
\v 19 जब यूसुफक मालिकल आपण स्‍यैणिक बात सुणी तब उकैं भौत रीश ऐ।
\v 20 और वील यूसुफ कैं जेल मिं बन्‍द करि दे।
\v 21 लेकिन प्रभु परमेश्‍वरकि दया यूसुफ मिं जेल मिं लै छी।
\v 22 यैक लिजी जेलक मुखियाल सब कैदियों कैं यूसुफ कैं सौंप देईं, और उं जेल मिं
यूसुफक हुकुमल काम करछी।
\v 23 और जेलक उ मुखिया सब कामक लिजी यूसुफ मिं भरौस करछी। और जो काम
यूसुफ करछी उकैं सफल बणूण मिं परमेश्‍वर वीक मधत करछी।
\c 40
\s यूसुफ कैदियोंक स्‍वीणक अर्थ बतूं
\r (उत्‍पत्ति ४०)
\p
\v 1 यैक बाद रॉजक र्‌वट पकूणियल और अंगूरक रस दिणिवॉल दुसर पधानल आपण
मालिक कैं नराज करि दे।
\v 2 यैक लिजी वील उं द्विनों कैं जेल मिं खितौ।
\v 4 और वांक मुखियाल उनुकैं यूसुफक देखभाल मिं धरौ।
\p
\v 5 जब भौत बखत है गोय, तब एक रात उं द्विनोंल अलग-अलग स्‍वीण देखीं।
\v 6 रात्ति पर यूसुफ उनर पास गो। जब वील देखौ कि उं परेशान है रईं,
\v 7 तब वील उनुधैं पुछौ, "तुम इदुक परेशान किलै देखीणाछा?"
\v 8 उनुल जबाब दे, "बेई ब्‍याव हमुल स्‍वीण देखौ, पर यां उनर अर्थ बतूणी क्‍वे न्‍हैं।"
यूसुफल कौ, "के यौ सांचि न्‍हैंती कि स्‍वीणक अर्थ बतूणक काम सिरफ परमेश्‍वरक
छु? तुम आपण स्‍वीण मिकैं बताओ।"
\p
\v 9 तब अंगूरक रस दिणी वॉलल आपण स्‍वीण यूसुफ कैं बता। वील कौ, "मील स्‍वीण मिं
देखौ कि म्‍यर सामण एक अंगूरक लगिल छु।
\v 10 और उ मिं तीन फाङ छिन। और उं फाङ मिं मील फूल लागण और अंगूर बणिबेर
पाकण देखीं।
\v 11 और मील अंगूरक रस कप मिं निकालौ और उकैं रॉज कैं दे।"
\p
\v 12 तब यूसुफल कौ, "त्‍यर स्‍वीणक अर्थ यौ छु कि उं तीन फाङ तीन दिन छिन।
\v 13 तीन दिनक बाद रॉज दुबार तुकैं त्‍यर पद सौंप द्‌यल। और तु पैलियक चारि फिर उकैं
अंगूरक रस द्‌यलै।
\v 14 यैक लिजी मी तुधैं गुजारिश करनू कि जब तुकैं त्‍यर काम वापिस मिलि जॉल, तब तु
मिकैं याद धरिये और तु म्‍यर बारि मिं रॉज कैं बताये और मिकैं यौ जेल बे भ्‍यार
निकलवै दिये।
\v 15 किलैकि सांचि मिं मिकैं इब्रानियोंक देश बे दास बणाई गो, और मी बिन के गल्‍तिक
जेल मिं छूं।"
\p
\v 16 जब र्‌वट पकूणियल देखौ कि स्‍वीणक अर्थ भल छु तब वील यूसुफ धैं कौ, "मील लै
एक स्‍वीण देखौ। मील देखौ कि म्‍यर ख्‍वर मिं तीन डॉल छिन।
\v 17 सबों है मेलिक डॉल मिं रॉजक लिजी हरेक अलग-अलग किसमक र्‌वा‌ट छिन, लेकिन
प्‍वथील उकैं चुनि-चुनिबेर खाणईं।"
\v 18 तब यूसुफल उकैं जबाब दे, "त्‍यर स्‍वीणक अर्थ छु कि उं तीन डॉल लै तीन दिन
छिन।
\v 19 आज बे तीन दिनक बाद रॉज तेरि मुनइ काटिबेर लाश कैं बोट मिं लटकै द्‌यल। और
प्‍वथील त्‍यर मांश चुनि-चुनिबेर खॉल।"
\p
\v 20 तिसर दिन रॉजक जनम दिन छी, और वील आपण सब कामदारों कैं दावत दे। वील
अंगूरक रस दिणिवॉल और र्‌वट पकूणी कैं जेल बे भ्‍यार निकालौ,
\v 21 और वील अंगूरक रस दिणी नौकर कैं दुबार वीक काम सौंप दे।
\v 22 लेकिन जस यूसुफल र्‌वट पकूणी कैं बतै रॉखछी वीक हाल उस्‍सै हौ। रॉजल वीक
गर्दन कटैबेर उकैं बोट मिं लटकै दे।
\p
\v 23 पर अंगूरक रस दिणिवॉल रॉज कैं यूसुफक बारि मिं बतूण भुल गोय।
\c 41
\s रॉज स्‍वीण देखुं
\r (उत्‍पत्ति ४१:१-१३)
\p
\v 1 द्वी सालक बाद मिस्रक रॉजल एक स्‍वीण देखौ, कि उ नील नामक गाड़क किनॉर मिं ठॉड़ हैरौ।
\v 2 तब वील स्‍वीण मिं गाड़ भितेर बे सात गोरु कैं उण देखौ, जो हट्‍ट-कट्‌ट और देखीणॉक जबरदस्‍त छी। और उं किनॉर ऐबेर घा चरण लागीं।
\v 3 वीक बाद सात दुसॉर गोरु गाड़ बे भैर निकलिबेर पैलिवॉल गोरुक दगाड़ ठॉड़ हईं। लेकिन यौं गोरु दुबाव और देखीण मिं बेकार छी।
\v 4 यौं सात दुबाव-पताव गोरुल भॉल मोटि गोरु कैं खै दे। तब रॉजकि नीन टुटि पड़ी।
\p
\v 5 लेकिन रॉज फिर सित गोय। वील नीन मिं दुबार स्‍वीण मिं देखौ कि सात अनाजॉक लम्‍ब-चौड़ बालड़ यक्‍कै बोट बे ऐ रईं।
\v 6 और उनार पछिल बे सात मरियल और वैलाईं जॉस बालाड़ निकलीं।
\v 7 तब मरियल बालड़ोंल भॉल बालड़ों कैं खै ले। वीक बाद रॉज बिज गोय।
\p
\v 8 यौं स्‍वीणक कारणल रॉज भौत परेशान छी। वील सब जाणणी-सुणनियों कैं बुलैबेर उनुकैं आपण स्‍वीण बता, पर क्‍वे लै उनर ठिक अर्थ नि बतै सक।
\p
\v 9 तब रॉजक अंगूरक रस दिणी नौकर कैं यूसुफकि याद ऐ। वील रॉज धैं कौ, "जो म्‍यर दगाड़ हौ, मिकैं याद उणौ।
\v 10 जब तुम हम द्वी पधानों देखि गुस्‍स है राछिया और तुमुल हम द्विनों कैं जेल मिं खिति रॉखछी,
\v 11 तब हम द्विनोंल स्‍वीण देखौ।
\v 12 वां हमर दगाड़ एक हिब्रु लौंड छी, जो पैली सेनाक सैपक नौकर छी। हमुल उकैं आपण स्‍वीण बता, और वील हमुकैं वीक अर्थ समझा।
\v 13 जस वील हमुकैं स्‍वीणक अर्थ बताछी, उसै हौ। जस वील कौछी, मिकैं आपण पद वापिस मिलौ और र्‌वट पकूणी कैं बोट मिं लटकाई गो।"
\s यूसुफ रॉजक स्‍वीणक अर्थ बतूं
\r (उत्‍पत्ति ४१:१४-३७)
\p
\v 14 तब रॉजल यूसुफ कैं बुलवा और उं जल्‍दी यूसुफ कैं जेल बे भ्‍यार ल्‍याईं। यूसुफ बाव बणैबेर और लुकुड़ बदइबेर जल्‍दी रॉजक पास आ।
\v 15 तब रॉजल यूसुफ धैं कौ, "मील एक स्‍वीण देखौ, लेकिन वीक अर्थ बतूणी क्‍वे न्‍हैं। मील त्‍यर बारि मिं सुण रॉखौ कि तु स्‍वीणक अर्थ बतूंछै।"
\v 16 यूसुफल रॉज कैं जबाब दे, "ना, मी नि जाणन, लेकिन परमेश्‍वरक जरियल मी तुमुकैं वीक ठिक-ठिक जबाब दी सकनू।"
\v 17 तब रॉजल आपण स्‍वीण यूसुफ कैं बताईं।
\p
\v 25 वीक बाद यूसुफल रॉज धैं कौ, "तुमार द्विवै स्‍वीणोंक अर्थ यक्‍कै छु।
\v 26 सात भॉल गोरु, सात साल और सात ग्‍योंक बालाड़ लै सात भॉल साल छन।
\v 27 यैक अलावा सात मरियल गोरु और वैलाईं बालाड़ वीक बादॉक अकालक सात साल छन।
\v 28 परमेश्‍वर जो काम करणिवॉल छन उकैं उनुल तुमुकैं दिखै है।
\v 29 ऑब पैली सात साल यॉस आल, जमिं पुर देश मिं भौत अन्‍न पैद ह्‌वल।
\v 30 लेकिन वीक बाद सात सालक लिजी अकाल पड़ौल जो पुर देश कैं खतम करि द्‌यल।
\v 31 यौ अकालक कारणल पुर देशक अन्‍नक के पत्त नि चलल, किलैकि यौ बखत मिं कैं के लै पैद नि ह्‌वल।
\v 32 तुमुल द्वी बार एक स्‍वीण यैक लिजी देखौ कि परमेश्‍वरल यौ बात पक्‍क तय करि है और उ जल्‍दी यौ करॉल।
\p
\v 33 ऑब तुम जल्‍दी एक समझदार मैंस कैं पुर देशक जवाबदारी सौंपो।
\v 34-35 और वीक अलावा तुम अलग-अलग मैंसों कैं पुर मिस्र देश बे अन्‍न जॉम करणक लिजी छांटिया, जो हरेक मैंसों धैं उं सात भॉल सालों मिं जो अन्‍न पैद हो, वीक पचूं हिस्‍स जॉम करो। यौं मैंसों कैं आदेश दिया, कि उ अन्‍न गोदामों मिं जॉम करिया। और यौं अन्‍न कैं तब तलक बचाई जाओ जब तलक अन्‍न पैद हुणौ।
\v 36 फिर जब सात साल तलक अकाल पड़ौल तब यौं अनाज काम आल। और इसिक देश बर्बाद हुण है बचि जॉल।"
\p
\v 37 यौ राय रॉज और वीक सब दरबारियों कैं भलि लागी।
\s यूसुफ उप-रॉज बणुं
\r (उत्‍पत्ति ४१:३८-५७)
\p
\v 38 रॉजल आपण दरबारियों धैं कौ, "के हमुकैं यौ मैंसक चारि जमिं परमेश्‍वरक आत्‍मा बास करुं दुसर मैंस कैं मिलि सकछा?"
\v 39 यैक लिजी रॉजल यूसुफ धैं कौ, "परमेश्‍वरल तुमुमिं यौ बात प्रकट करी। यैक लिजी यां तुमर बारबर समझदार और बुद्धिमान मैंस क्‍वे न्‍हैं।
\v 40 तुम मिस्र देशक उप-रॉज ह्‌वला! मेरि प्रजा तुमर हुकुमक पालन करलि। केवल मी यौ देश मिं तुमुहै ठुल हूंल।"
\p
\v 42 तब रॉजल आपण हातकि मुनड़ि निकालिबेर यूसुफ कैं दे और उकैं एक बढ़िया-बढ़ि मलमलक कुर्त पैरा। और वीक गव मिं एक सुनक हार लै खितौ।
\v 44 रॉजल यूसुफ धैं कौ, "मी रॉज छूं लेकिन तुमर हुकुमक बिन मिस्र देश मिं के नि है सकन।"
\v 45 रॉजल यूसुफक नाम "सापनथ-पानेह" धरौ, यैक अर्थ छु, "परमेश्‍वर ज्‍यून छु और उं बात करनी।" वील ओन नगरक पुरोहित पोटीफेरकि चेलि आसनतक दगाड़ वीक ब्‍या करि दे। इसिक यूसुफ कैं मिस्र देश मिं अधिकार मिलौ।
\p
\v 46 जब यूसुफल मिस्र देशक रॉजक सेवा करण शुरु करी, तब उ तीस सालक छी। उ रॉजक दरबार बे ऐबेर पुर मिस्र देश मिं घुमण लागौ। यूसुफ रथ मिं भैबेर हर जॉग जांछी और वीक अघिल बे मैंस यौ बतूणक लिजी जांछी कि "खबरदार, उप-रॉज उणौ!" और यौ सुणिबेर सब मैंस उकैं पैलाग करछी।
\p
\v 47 सुकालक सात सालों मिं, गॉड़ों मिं भौत जादे अनाज पैद हौ।
\v 48 तब यूसुफल हरेक नगरक गॉड़-भिड़ों बे अन्‍न जॉम करवा।
\v 49 यूसुफल समुद्रक धूलक समान अन्‍न जॉम करवै ले। यां तलक कि बाद-बाद मिं वील उ अनाज कैं तोलण लै छोड़ि दे, किलैकि उकैं नॉपण लै भौत मुश्‍किल छी।
\p
\v 50 यूसुफकि स्‍यैणिल अकाल उण है पैली यूसुफॉक द्वी च्‍यालों कैं जनम दे।
\v 51 यूसुफल आपण ज्‍यठ च्‍यलक नाम मनश्‍शे धरौ, किलैकि उ कूंछी, "परमेश्‍वरल म्‍यार दु:ख दूर करि हैली और म्‍यर परिवारॉक दुखों कैं लै भुलै है।"
\v 52 वील दुसर च्‍यलक नाम एफ्राइम धरौ किलैकि उ कूंछी, "परमेश्‍वरल मिकैं उ देश मिं फलवंत करौ, जमिं मील भौत दु:ख ठेल रॉखछी।"
\p
\v 53 मिस्र देश मिं सुकालक सात साल पुर हईं,
\v 54 और ऑब सात सालक अकाल शुरु हुण लागौ, जस यूसुफल कै रॉखछी।
\v 55 जब मिस्र देशक मैंसों कैं भूक-मरी है, तब उं रॉजक सामण अन्‍नक लिजी डाड़ मारण लागीं। रॉजल उनुकैं यौ कैबेर यूसुफक पास भेजौ कि जस उ कौल, उस करिया।
\v 56 तब यूसुफ अनाजक गोदाम खोलिबेर उ अन्‍न बेचण लागौ।
\v 57 यूसुफक पास दुसॉर देशोंक मैंस लै अन्‍न खरीदणक लिजी उणाछी, किलैकि पुर धरति मिं भयंकर अकाल छी।
\c 42
\s यूसुफॉक भै वीक पास उंनी
\r (उत्‍पत्ति ४२:१-२८)
\p
\v 1 ऐल जब कनान देश मिं लै यौ अकाल पड़ि रौछी, तब याकूब कैं पत्त लागौ कि मिस्र देश मिं अनाज छु। तब वील आपण च्‍यालों धैं कौ, "तुम एक दुसरक मूख किलै चाणाछा?
\v 2 मील सुणौ कि मिस्र देश मिं अनाज छु। तुम वां जाओ और खॉणक लिजी अनाज खरीदिबेर ल्‍याओ, जैल हम ज्‍यून रूंल।"
\p
\v 4-5 यैक लिजी याकूबॉक च्‍याल लै दुसॉर देशोंक मैंसोंक चारि मिस्र देश मिं अनाज खरीदणक लिजी ऐ राछी। लेकिन याकूबल यूसुफक नॉन भै बिन्‍यामीन कैं उनर दगाड़ नि भेजि रॉखछी, किलैकि उ डरछी कि कैं बिन्‍यामीन मिं क्‍वे मुशीबत नि ऐ पड़ो।
\p
\v 6 यूसुफ मिस्र देशक उप-रॉज छी, और उ सब देशोंक मैंसों कैं अनाज बेचछी। यूसुफॉक भै लै वीक सामण आईं और उनुल चौड़ हबेर यूसुफ कैं पैलाग करौ।
\v 7-8 जब वील आपण भैनों कैं देखौ, तब उनुकैं पछ्‌याण ले पर उनुल नि पछ्‌याण। तब यूसुफल उनर दगाड़ अपछ्‌याणक चारि बात करी। वील उनुधैं जोर-जोरल पुछौ, "तुम को छा, और कांबे ऐ राछा?" उनुल जबाब दे, "हम अनाज खरीदणक लिजी कनान देश बे ऐ रयूं।"
\p
\v 9 और तब यूसुफ कैं आपण स्‍वीण याद आ, जो वील आपण भैनोंक बारि मिं देखि रॉखछी।
\p वील उनुधैं कौ, "तुम लोग जासूस छा, और मिस्र देशक भेद लिणक लिजी ऐ राछा।"
\v 10 उनुल यूसुफ धैं कौ, "नै, नै, मालिक, हम तुमर दास छूं और यां सिरफ अनाज खरीदणक लिजी ऐ रयूं।
\v 11 हम सब भै छूं। हम सांचि कूणयूं कि हम जासूस न्‍हैंतियूं!"
\v 12 लेकिन यूसुफल कौ, "ना, तुम मिस्र देशक भेद लिणक लिजी ऐराछा।"
\v 13 उनुल फिर कौ, "ना, हम बार भै छूं। और हमर घर कनान देश मिं छु, हमर सबों है नॉन भै बौज्‍यूक दगाड़ घर मिं छु। और एक भै ऑब नि रौय।"
\p
\v 14 यूसुफल उनुधैं कौ, "जो बात मील तुमुधैं कै उ सांचि छु, तुम जासूस छा।
\v 15 तुमर पूछताछ करी जालि। मी रॉजकि कसम खांनू कि जब तलक तुमर नॉनवॉल भै नि आल तब तलक तुम यां बे नि जै सकना।
\v 16 तुम आपुं मिं बे एक भै कैं घर भेजो कि उ तुमर भै कैं लिबेर आओ। तब तलक तुम बन्‍दी रौला। यैल तुमेरि बातकि पूछताछ करी जालि कि तुम सांचि छा या झुट। रॉजक जीवनक कसम तुम जासूसै छा!"
\p
\v 17 तब यूसुफल उनुकैं तीन दिन तलक जेल मिं धरौ।
\p
\v 18 तीन दिनक बाद यूसुफल उनुधैं कौ, "मी परमेश्‍वर कैं माननू, यैक लिजी मी तुमुकैं यौ साबित करणक एक मौक दिंनू कि तुम सांचि कूणाछा। तुम यौ साबित करो और मी तुमुकैं ज्‍यून रुण द्‍यूंल।
\v 19 अगर तुम सांचि मैंस छा, तब तुमुमिंबे एक भै जेल मिं रओ और बकाइ सब भै आपण परिवारक लिजी अनाज लिबेर जाओ।
\v 20 लेकिन तुम आपण सबों है नॉन भै कैं म्‍यर सामण लिबेर आया। इसिक तुमेरि बात लै सांचि होलि और तुम मरण है बचि जाला।"
\p
\v 21 तब भैनोंल आपस मिं बात करिबेर कौ, "सांचि मिं हम आपण भै यूसुफक प्रति कसूरदार छूं। जब वील हमुधैं दयाकि भीख मांगी, तब हमुल वीक दु:ख देखौ लेकिन हमुल के नि कर। ऑब हमुधैं वीक दु:खक बदाव ली जॉल।"
\v 22 रूबेनल उनुधैं कौ, "के मील तुमुधैं नि कौछिया कि यूसुफक खिलाफ पाप नि करो? पर तुमुल मेरि बात नि सुणि। ऑब हमुकैं यैक सजा मिलेलि।"
\p
\v 23 यूसुफ और उनरि बीच बात-चीत एक तिसर आदिमक जरियल हुंछी, जो उं द्विनोंकि बात समझछी। इसिक उनुकैं यौ बातक पत्त नि चल कि यूसुफ उनरि भाषा कैं समझुं।
\v 24 यूसुफ उनर सामण बे पलिकै जैबेर डाड़ मारण लागौ। जब उ फिर उनर सामण आ तब वील शिमोन कैं उनर सामण बदवैबेर बन्‍दी बणै ले।
\p
\v 25 तब यूसुफल आपण दासों कैं हुकुम दे कि भैनोंक बोरियों मिं अनाज भर दियो और हर एकक रुपैं लै उनार बोरियों भितेर धरि दिया। और उनुकैं बॉटक लिजी खॉण लै दिया। उनुल उसै करौ।
\p
\v 26 यूसुफॉक भै अनाजक बोरि आपण आपण गधों मिं लादिबेर वां बे जानै रईं। बॉट मिं, जब उं रात बितूणक लिजी रुकीं, तब उनुमिं बे एकल आपण गधा कैं चार दिणक लिजी बोरि खोलौ। तब वील वैं आपण रुपैं देखीं!
\v 28 वील आपण भैनों कैं बुलैबेर कौ, "अरे, देखौ म्‍यार रुपैं यैं छन! यौं म्‍यर बोरि मिं छी!" यौ सुणिबेर उं सब डरि पड़ीं और एक-दुसरक मूख चाण लागीं, कि परमेश्‍वरल हमर दगाड़ यौ के करौ?
\s भै आपण घर पुजीं
\r (उत्‍पत्ति ४२:२९-३८)
\p
\v 29 जब उं कनान देश मिं आपण बौज्‍यूक पास पुजीं तब उनुल कौ,
\v 30 "मिस्र देशक उप-रॉजल हमर दगाड़ भली कै बात नि करी। वील हमुकैं उ देश मिं जासूस समझौ।
\v 31 लेकिन हमुल कौ, "हम सांचि मैंस छूं, हम क्‍वे जासूस न्‍हैंतियूं।
\v 32 हम बार भै यक्‍कै मैंसक च्‍याल छूं। हमर एक भै ऑब ज्‍यून न्‍हैं। और एक भै हमर बौज्‍यूक दगाड़ कनान देश मिं छु।"
\v 33 तब उ देशक उप-रॉजल हमुधैं कौ, "अगर तुम यौ काम करला, तब मी मॉन ल्‍यूंल कि तुम सांचि मैंस छा। तुम आपण भैनों मिंबे एक कैं म्‍यर पास छोड़ि जाओ और बाकि आपण पुर परिवारक लिजी अन्‍न लिबेर जाओ।
\v 34 और आपण नॉन भै कैं म्‍यर पास लिबेर आओ। जब मिकैं भरौस ह्‌वल कि तुम जासूस न्‍हैंता, तब मी तुमर यौ भै कैं लै छोड़ि द्‍यूंल, और तुम हमर यौ देश मिं धंध लै करि सकला।""
\p
\v 35 जब उनुल आपण अन्‍नक बोरि खोलीं तब उनुल आपण-आपण रूपैंक थैल लै बोरियों मिं देखीं। उं सब डरि पड़ीं।
\v 36 याकूबल कौ, "तुमुल मिकैं बे-औलाद करि है! यूसुफ तो नि रौय, ऑब शिमोन लै न्‍हैं, और तुम बिन्‍यामीन कैं लै ली जाणकि बात करणाछा! यौ सब परेशानी मिं पर ऐ रै।"
\v 37 रूबेनल आपण बौज्‍यू धैं कौ, "अगर मी बिन्‍यामीन कैं वापिस नि ल्‍यूंल, तब तुम म्‍यार द्विवै च्‍यालोंक गव काटि दिया। पर ऐल तुम तकैं मिकैं सौंप दियो। मी तकैं तुमर पास जरूड़ वापिस लूंल।"
\v 38 लेकिन याकूबल कौ, "बिन्‍यामीन तुमर दगाड़ कतई नि जाओ। वीक भै यूसुफ तो मरि गो, ऑब यौ यकलै बचि रौ। मी बुड़ छूं, और अगर बॉट मिं बिन्‍यामीन मिं क्‍वे परेशानी आलि तब मी यौ दु:खलै मरि जूंल।" \f + यूसुफ और बिन्‍यामीन याकूबक स्‍यैणि राहेलक च्‍याल छी जकैं उ भौत जादे प्‍यार करछी। उ बिन्‍यामीन कैं जनम दिण बखत मरि गेछी। दुसॉर च्‍याल याकूबॉक और स्‍यैणियोंक छी। \f*
\c 43
\s याकूबॉक च्‍याल दुबार मिस्र जानै
\r (उत्‍पत्ति ४३:१-१५)
\p
\v 1 कनान देश मिं आजि तलक भयंकर अकाल छी।
\v 2 जो अन्‍न याकूबॉक च्‍याल मिस्र देश बे पैली ल्‍यै राछी, उ खतम हुणक बाद याकूबल उनुधैं कौ, "तुम दुबार मिस्र देश जैबेर हमर लिजी आजि अन्‍न खरीद ल्‍याओ।
\v 3 लेकिन यहूदाल आपण बौज्‍यू धैं कौ, "मिस्र देशक उप-रॉजल हमुकैं समझैबेर कै रॉखछी कि जब तलक तुमर दगाड़ तुमर नॉन भै नि ह्‌वल तब तलक तुम म्‍यर पास नि आया।
\v 4 अगर तुम हमर दगाड़ बिन्‍यामीन कैं लगूंछा, तब हम मिस्र देश जैबेर तुमर लिजी अनाज मोल ल्‍यूंल।
\v 5 अगर तुम बिन्‍यामीन कैं नि भेजना, तब हम लै वां नि जै सकन।"
\p
\v 6 याकूबल कौ, "तुमुल उ मैंस कैं यौ बात बतैबेर कि हमर एक भै आइ छु, म्‍यर लिजी भौत मुशीबत पैद करि है।"
\v 7 लेकिन उनुल कौ, "उ मैंसल हमर और हमर परिवारक बारि मिं हमुधैं चालाकिल सब बात पत्त करी। वील यौ लै पुछौ कि तुमर बौज्‍यू आइ ज्‍यूनै छना? के तुमर एक भै आइ छा? जो-जो वील पुछौ, हमुल वीक जबाब दे। हमुकैं के पत्त छी कि उ कौल, "आपण नॉन भै कैं यां ल्‍याया?""
\p
\v 8 यहूदाल आपण बौज्‍यू धैं फिर कौ, "बिन्‍यामीन कैं म्‍यर दगाड़ भेजि दियो। तब हम सब भै मिस्र देश जांनू जैल तुम, हम और नॉनतिन बचि सको।
\v 9 बिन्‍यामीनक हिफाजतकि जवाबदारी मी लिंनू। अगर मी यकैं तुमर पास वापिस नि पुजूंल, तब हमेशा तलक तुमर कसूरदार रूंल।
\v 10 अगर हमुल इतुक देर नि करि हुंछी, तब हम ऐल तलक मिस्र देश बे अन्‍न लिबेर तिबार वापिस यां ऐ जांछी!"
\p
\v 11 आखिर मिं याकूबल उनुधैं कौ, "ठिक छु। यौ बार तुम कनान देशक सब महेंग-महेंग चीजों कैं जस इत्र, धूप, मश्‍याल, मौ, पिस्‍त और बदाम लिबेर मिस्र देशक उप-रॉजक लिजी भेट ली जाया।
\v 12 वीक अलावा तुम पैलियक है दुगुण डबल ली जाया। और जो रुपैं तुमार बोरियों मिं वापिस ऐ राछी, उं रुपैं लै वापिस ली जाया। है सकुं कि पैली बार उनर गल्‍तिल उं वापिस तुमर पास ऐ गेई।
\v 13 तुम बिन्‍यामीन कैं लिबेर फटाफट मिस्रक उप-रॉजक पास जाओ।
\v 14 सबों है ठुल परमेश्‍वरक जरियल उ मैंसक दया तुमु पर हो, जैल उ तुमर भै जो वीक पास बन्‍दी छु और बिन्‍यामीन सहित तुम सबों कैं अनाज दिबेर वापिस लै लगै दियो।"
\p
\v 15 तब यूसुफॉक भै बिन्‍यामीन, भेट, और रूपैंनों कैं लिबेर मिस्र देश मिं यूसुफक पास पुजीं।
\s भै यूसुफक महल मिं
\r (उत्‍पत्ति ४३:१६-३४)
\p
\v 16 जब यूसुफल आपण भैनों कैं फिर देखौ, और उनर दगाड़ बिन्‍यामीन कैं लै देखौ, तब वील आपण घरेलू अधिकारी धैं कौ, "इनुकैं महल मिं ली जाओ और बाकर काटिबेर खॉण तैय्‍यार करो। आज यौ सब म्‍यर दगाड़ खॉण खाल।"
\v 17 जस यूसुफल कौ वील उसै करौ। उ उनुकैं यूसुफक महल मिं ली गो।
\p
\v 18 तब उं सब भै डरि पड़ीं किलैकि उनुकैं यूसुफक महल मिं ली जाई जाणौछी। उनुल आपस मिं कौ, "जो रुपैं पैली बार हमर बोरियों मिं धरि रॉखछी, वीक कारणल हमुकैं यां लाई गो, जैल उं हमुमिं दोष लगै सको और हमुकैं गुलाम बणैबेर हमार गधों कैं लै छड़ै ल्‍याल।"
\p
\v 19 यैक लिजी उनुल यूसुफक घरेलू अधिकारीक पास जैबेर बात-चीत करी।
\v 20 उनुल कौ, "हे हमर मालिक, हम पैली अनाज खरीदणक लिजी लै ऐ राछी।
\v 21 और जब वापिस जाणाछी तब बॉट मिं हमुल आपण खॉणक लिजी अनाज निकालण पर रुपैं वैं देखीं, उ बोरि भितेरै छी। यौ कारणल हम उ रकम कैं आपण दगाड़ वापिस लै रयूं।
\v 22 और हम अनाज खरीदणक लिजी आइ रकम लिबेर लै ऐ रयूं। हम नि जाणन कि उं डबल हमार बोरियों मिं कैल धरीं।"
\p
\v 23 लेकिन वील कौ, "डरिया झन, बेफिकर रओ। तुमार डबल तो मिकैं मिलि ग्‍याछी। तुम और तुमर बौज्‍यूक परमेश्‍वरल उं डबल तुमार बोरियों मिं धरि ह्‌वाल।" तब उ शिमोन कैं निकालिबेर उनर पास ला।
\p
\v 24 फिर उ मैंसल उनुकैं यूसुफक महल मिं ली जैबेर पाणि दे, जैल उनुल आपण खुट ध्‍वेईं। वीक बाद वील उनार गधों कैं चार ले दे।
\v 25 तब उनुल यूसुफक उण है पैली आपणि भेट वीक लिजी तैय्‍यार धरीं, किलैकि उनुकैं पत्त छी कि ऑब यूसुफ उणी छु।
\p
\v 26 जब यूसुफ महल मिं आ, तब उं आपण भेट लिबेर वीक पास गेईं और चौड़ हबेर पैलाग करौ।
\v 27 यूसुफल उनेरि घरकि खबर-बाद पुछी, कि तुमर बौज्‍यू कॉस है रईं? के उं आइ छनै छिना?
\v 28 उनुल जबाब दे, "हमार बौज्‍यू ठिक-ठाक छन।" तब उनुल फिर चौड़ हबेर यूसुफ कैं पैलाग करौ।
\p
\v 29 यूसुफल मेलिबे चैबेर आपण शांक्‍कै भै बिन्‍यामीन कैं देखिबेर उनुधैं पुछौ, "के यौ तुमर सबों है नॉन भै छा, जैक बारि मिं तुमुल बताछी?" वील बिन्‍यामीन धैं कौ, "च्‍यला, परमेश्‍वर तुकैं खूब आशीश दियो।"
\v 30 तब वीक बाद यूसुफ उलबे जल्‍दी उठौ, किलैकि आपण नॉन भै कैं देखिबेर वीक गव भरी आ। उ उठिबेर आपण कम्र मिं ऐबेर डाड़ मारण लागौ।
\v 31 फिर उ मूख ध्‍वेबेर भ्‍यार आ, और वील हुकुम दे कि खॉण लगाओ।
\p
\v 33 यूसुफक भै वीक सामण आपण उमरक हिसाबल भैटाई गेईं। सबों है पैली ज्‍यठ और आखिर मिं निकांस्‍सै। उं यौ देखिबेर ताजुबल एक-दुसरक मूख देखण लागीं।
\p
\v 34 उनर लिजी नौकर यूसुफक मेज बे खॉण लिबेर आ, लेकिन बिन्‍यामीन कैं सबों हबेर पांच गुण जादे मिलौ। फिर उं सबोंल खा-पी और आनंद मना।
\c 44
\s यूसुफ आपण भैनों कैं परखूणौ
\r (उत्‍पत्ति ४४:१-१३)
\p
\v 1 यूसुफल आपण घरक अधिकारी कैं हुकुम दिबेर कौ, "यौं मैंसोंक बोरियों मिं इतुक
अन्‍न भर दियो, जतुक यौं ली जै सकनी। और हरेकॉक रुपैं लै वीक बोरि मिं वापिस
धरि दिया।
\v 2 और म्‍यर चांदिक गिलास कैं उनार सबों है नॉनवॉल भैक बोरि मिं अनाज और
डबलोंक दगाड़ धरि दिये।" तब वील उसै करौ।
\p
\v 3 और वीक बाद रात्ति उज्‍याव हुण पर भैनों कैं उनर समान और गधोंक दगाड़ विदा
करी गो।
\v 4 यैक थ्‍वाड़ बाद यूसुफल आपण अधिकारी धैं कौ, "जाओ, उनर ख्‍याद पड़ो और जब
उनर पास पुजला, तब उनुधैं कया, "तुमुल हमेरि भलाइक बदाव हमर दगाड़ बुराइ
किलै करी?
\v 5 तुमुल हमर मालिकक चांदिक गिलास चोरि किलै करौ? उं उ गिलास मिं पाणि पिंछी
और भविष्‍यबाणी लै करछी!"
\p
\v 6 तब नौकरल उनर पिछ करिबेर उनुकैं पकड़ि ले और यौ सब बात वील उनुधैं कै।
\p
\v 7 तब यूसुफॉक भैनोंल उधैं कौ, "हे मालिक, तुम यस किलै कूणाछा?
\v 8 देखो, हमुकैं पैली बारक जो रुपैं हमार बोरियों मिं मिली, हम उनुकैं लै कनान देश बे
तुमर पास वापिस लिबेर आयूं। फिर हम आपण मालिकक घर बे सुन या चांदिक चोरि
किलै करुन?
\v 9 तुम हमार बोरियों कैं खोलिबेर देखो और जैक बोरि मिं तुमुकैं उ गिलास मिलल तुम
उकैं मारि दिया और हम सब भै लै तुमर गुलामी करुंल।"
\v 10 तब यूसुफक अधिकारील कौ, "जस तुम कूंछा, मी उसै करुंल, लेकिन सिरफ उ मैंस
हमर दास ह्‌वल जैक पास उ गिलास मिलल, और सब आजाद ह्‌वाल।"
\v 11 यौ सुणिबेर उं सब भैनोंल सरासरि आपण-आपण बोरियों कैं भिं मिं खोलि दे।
\p
\v 12 तब यूसुफक नौकरल उं सब भैनोंक बोरियों मिं चाण शुरु करौ और उकैं बिन्‍यामीनक
बोरि मिं यूसुफक गिलास मिलौ।
\p
\v 13 और यौ देखिबेर कि बिन्‍यामीनक बोरि मिं गिलास मिलौ उं सब भैनोंल आपण-आपण
लुकुड़ फाड़िबेर शोक मना और उं बोरियों कैं गधों मिं दुबार लादिबेर नगरक तरफ
वापिस लौटीं।
\s बिन्‍यामीनक लिजी बिनती
\r (उत्‍पत्ति ४४:१४-३४)
\p
\v 14 यैक बाद फिर यूसुफॉक भै वीक महल मिं लौट आईं। यूसुफ वैं छी, और उं वीक
खुटॉन मिं पड़ीं।
\v 15 यूसुफल उनुधैं कौ, "तुमुल यौ कस काम करौ? के तुम यौ नि जाणछिया कि मी हरेक
भेदोंक बारि मिं जाणनू?"
\v 16 यहूदाल यूसुफ धैं कौ, "हम आपुं कैं बेकसूर कसिक ठैरूंनू? परमेश्‍वर हमर आज
तलकक सब पापोंक सजा हमुकैं दिणौ। ऑब हम सब तुमार गुलाम छूं।"
\p
\v 17 लेकिन यूसुफल उनुधैं कौ, "ना, ना, केवल उ म्‍यर गुलाम बणल जैक पास म्‍यर
गिलास मिलौ और बाकि तुम लोग भली कै आपण घर जाओ।"
\p
\v 18 तब यहूदाल यूसुफक नजिक ऐबेर उधैं कौ, "हे म्‍यर स्‍वामी, किरपा करिबेर आपण यौ
सेवक कैं के कूण दियो। मी तुमुकैं यौ बतूण चां लेकिन तुम मि पर नराज नि होया,
किलैकि तुम रॉजक बराबरक छा।
\v 19 म्‍यर मालिक, तुमुल आपण यौ सेवक धैं यस पुछछी कि त्‍यर बौज्‍यू और दुसॉर भै
छिना?
\v 20 तब हमुल तुमुकैं बताछी, "हमार बौज्‍यू बुड़ छन और उनर बुढ़ापाक एक च्‍यल छु। उ
हमर सबों है नॉन भै छु और वीक एक शांक ठुल भै मरि गो। और ऑब उ आपण
इजक औलादों मिं बे एकलै बची छु, यैक लिजी हमार बौज्‍यू उकैं सबों है जादे प्‍यार
करनी।"
\v 21 यौ सब सुणणक बाद तुमुल हमुकैं यौ हुकुम देछी, कि उकैं म्‍यर पास ल्‍याया, जैल मी
उकैं देखि सकुं।
\v 22 हमुल आपण स्‍वामी धैं कौछी, "उ लौंड आपण बौज्‍यू कैं नि छोड़ि सकन। अगर उ
यस करल, तब वीक बौज्‍यू मरि जॉल।"
\v 23 तब तुमुल हमुकैं चिताक करै हैछी, कि जब तलक तुमर दगाड़ तुमर नॉन भै नि आल
तब तलक तुम म्‍यर दगाड़ भेट नि करि सकना।
\v 24 हम आपण बौज्‍यूक पास गोयूं और उनुकैं तुमेरि बात बतै।
\v 25 जब हमर बौज्‍यूल कौ, "मिस्र देश जाओ और हमर लिजी अन्‍न खरीदिबेर ल्‍याओ,"
\v 26 तब हमुल कौ, "हम नि जै सकन। अगर हमर सबों है नॉन भै हमर दगाड़ नि ह्‌वल,
तब हम मिस्र देशक उप-रॉजक दगाड़ भेट नि करि सकन।"
\v 27 हमार बौज्‍यूल हमुधैं कौ कि तुम तो जाणछा कि मेरि स्‍यैणि राहेलल मिंबे द्वी च्‍यालों
कैं जनम देछी।
\v 28 एक च्‍यल मिकैं छोड़िबेर जानै रौ। यौ पक्‍क छु कि उकैं मारि दी ह्‌वल, किलैकि तब
बटी मील उकैं कभै दुबार नि द्‍यख।
\v 29 अगर तुम यकैं लै म्‍यर दगाड़ बे ली जाला और यै पर क्‍वे मुशीबत ऐ पड़ेलि, तब
तुम यौ शोकक दगाड़ मी बुड़ कैं मारि द्‌यला।
\p
\v 30-31 ऑब अगर हम यकैं यैं छोड़िबेर आपण बौज्‍यूक पास वापिस जूंल और जब उं यकैं
हमर दगाड़ नि देखॉल, तब उं पक्‍क मरि जॉल। किलैकि उनार प्राण तो यौ लौंड मिं
अटकी छन।
\v 32 मील आपण बौज्‍यू धैं यौ लौंडक हिफाजतक वैद यौ कैबेर करि रॉखौ, कि अगर मी
यकैं तुमर पास वापिस नि ल्‍यूंल, तब मी उमर भर तुमर कसूरदार रूंल।
\v 33 यैक लिजी दया करिबेर ऑब तुम हुकुम दियो कि यौ लौंडक बदाव, मी तुमर गुलाम
बणिबेर रुं और तुम यौ लौंड कैं आपण भैनोंक दगाड़ घर वापिस जाण दियो।
\v 34 अगर यौ लौंड हमर दगाड़ नि ह्‌वल, तब हम आपण बौज्‍यूक पास कसिक जूंल?
किलैकि मी आपण बौज्‍यूक दु:ख नि देखि सकन।"
\c 45
\s यूसुफ आपण हकीकत बतूणौ
\r (उत्‍पत्ति ४५:१-१५)
\p
\v 1 तब यूसुफ आपुं कैं और नि रोक सक, और वील आपण सब कामदारों धैं जोरल कौ, "भ्‍यार जाओ!" फिर वील आपण भैनों धैं कौ, "मी तुमर भै यूसुफ छूं!"
\v 2 और उ इतुक जोरल डाड़ मारण लागौ कि जो भ्‍यार छी उनुल लै वीकि अवाज सुणी।
\v 3 यूसुफल आपण भैनों धैं फिर कौ, "मी यूसुफ छूं, के म्‍यार बौज्‍यू ज्‍यून छिना?" वीक भैनोंल उकैं के जबाब नि देय किलैकि उं डरणाछी।
\v 4 यूसुफल आपण भैनों धैं कौ, "म्‍यर पास आओ! मी सांचि मिं तुमर भै यूसुफ छूं, मिकैं तुमुल मिस्र देश उणी ब्‍यापारियोंक हात बेचछी।
\p
\v 5 ऑब तुम दु:खी नि हो और न आपुं देखि रीश करो कि तुमुल मिकैं बेचौ। पर परमेश्‍वरल जिन्‍दगियों कैं बचूणक लिजी मिकैं यां भेजौ।
\v 6 ऐल सब जॉग द्वी साल बे अकाल पड़ि रौ, आजि पांच साल तलक रौल। यस मिं न यां कैं बल्‍द जोतियाल, और न फसल काटियेलि।
\v 7 परमेश्‍वरल तुमुहै पैली मिकैं यां भेजि रॉखौ कि तुम और तुमार नॉनतिनोंक वंशक धरति मिं हिफाजत करी जाओ और तुमेरि औलादों कैं बचाई जाओ।
\v 8 यैक लिजी मिकैं तुमुल यां नि भेज पर परमेश्‍वरल भेजौ। और उनुलै मिकैं रॉज कैं राय दिणी, वीक महलक मालिक और पुर मिस्र देशक उप-रॉज बणा।
\p
\v 9 ऐल ऑब झट्‍ट करो, और बौज्‍यूक पास जैबेर उनुधैं कया कि तुमर च्‍यल यूसुफ यस कूणौछी कि परमेश्‍वरल मिकैं पुर मिस्र देशक मालिक बणै रॉखौ, यैक लिजी वांबे जल्‍दी म्‍यर पास यां ऐ जाओ।
\v 10 तुम म्‍यर नजिक गोशेन प्रदेश मिं रौला-तुम, तुमार नॉनतिन, तुमार गोरु-बॉछ, और यैक अलावा जो तुमर पास छु उनुकैं लिबेर यां आओ।
\v 11 यां मी तुमर लिजी अन्‍न-पाणिक इंतजाम करुंल, किलैकि अकालक पांच साल आइ बची छन। यां तुम, तुमर परिवार और तुमार दगड़ॉक मैंसोंक लिजी के कमी-पेशी नि ह्‌वेलि।
\p
\v 12 देखो, तुमुल और बिन्‍यामीनल देखि रॉखौ कि तुमार दगाड़ बात करणी मी यूसुफ छु।
\v 13 तुम बौज्‍यू कैं मिस्र देश मिं म्‍यर ठुल पदक बारि मिं बताया। और जे के लै तुमुल देखौ, वीक बारि मिं लै उनुकैं जरूड़ बताया। ऑब जल्‍दी करिबेर बौज्‍यू कैं यां लिबेर आओ!"
\v 14 तब यूसुफ और बिन्‍यामीन एक दुसर कैं और उ दयाल भरी ग्‍याय हालिबेर डाड़ मारण लागीं।
\p
\v 15 यूसुफल आपण सब भैनों कैं चुमौ और उनुकैं अङाव हालिबेर डाड़ मारी। फिर उं सब आपस मिं बातचीत करण लागीं।
\s रॉजक न्‍यूंत
\r (उत्‍पत्ति ४५:१६-२८)
\p
\v 16 जब रॉजक महल मिं यौ खबर पुजी कि यूसुफॉक भै ऐ रईं, तब उं और वीक सब दरबारी खुशि हईं।
\v 17 रॉजल यूसुफ धैं कौ, "तुम आपण भैनों धैं कया कि उं आपण गधों मिं अन्‍न लादिबेर कनान देश जाओ।
\v 18 और जैबेर बौज्‍यू और आपण परिवार कैं लिबेर म्‍यर पास आओ। मी उनुकैं मिस्र देशक सबों है भल जॉग रुणक लिजी द्‍यूंल, और उं मिस्र देशक सब भल-भल खॉण खाल।
\v 19 उनुधैं कवो कि उं आपण बौज्‍यू, नॉनतिनों और स्‍यैणियोंक लिजी मिस्र देशकि गाड़ि लिबेर जाओ और उनुकैं उमिं बैठैबेर ल्‍याओ।
\v 20 उं आपण समानकि फिकर नि करो, किलैकि मिस्र देशक सब भलि-भलि चीज उनेरि छु।"
\p
\v 21 तब याकूबॉक च्‍यालोंल यस्‍सै करौ। यूसुफल रॉजक हुकुमक अनुसार उनुकैं गाड़ि दे और बॉटक लिजी खॉण लै दे।
\v 22 यूसुफल आपण भैनों कैं एक-एक ज्‍वड़ लुकुड़ देईं पर बिन्‍यामीन कैं चांदिक तीन सौ सिक्‍कोंक दगाड़ पांच ज्‍वाड़ लुकुड़ देईं।
\v 23 वील आपण बौज्‍यूक लिजी दस गधों मिं मिस्र देशक सब भलि-भलि चीज, और दस गधियों मिं अन्‍न और र्‌वाट लादिबेर भेजीं, और उनर अलावा बॉटक लिजी खॉण-पिण लै दे।
\v 24 और जब उं जाण लागीं यूसुफल उनुधैं कौ, "बॉट मिं झगड़ नि करिया।"
\p
\v 25 उं मिस्र देश बे जानै रईं, और आपण बौज्‍यू याकूबक पास कनान देश मिं आईं।
\v 26 उनुल आपण बौज्‍यू कैं बता, "यूसुफ ज्‍यून छु! उ पुर मिस्र देशक उप-रॉज छु!" यौ सुणिबेर याकूब कैं के कूण नि आय, और वील उनरि बातों मिं भरौस नि कर।
\p
\v 27 लेकिन जब यूसुफॉक भैनोंल आपण बौज्‍यू कैं सब बात बतै जो यूसुफल उनुधैं कै रॉखछी, और जब याकूबल उ गाड़ियों कैं देखौ जो यूसुफल भेजि रॉखछी, तब याकूब खुशि हौ।
\v 28 वील कौ, "ऑब मिकैं भरौस है गो कि म्‍यर च्‍यल यूसुफ ज्‍यून छु! मी मरण है पैली वां जैबेर यूसुफक दगाड़ जरूड़ भेट करुंल!"
\c 46
\s याकूब मिस्र उणौ
\r (उत्‍पत्ति ४६:१-६, ४७:२७
\p
\v 1 यैक लिजी याकूब आपण परिवार और सारि धन-दौलत कैं लिबेर मिस्र देशक लिजी
बॉट लागौ। जब उं बेर्शेबा पुजीं तब याकूबल परमेश्‍वर कैं भेट चढ़ै।
\p
\v 2 परमेश्‍वरल रात मिं याकूब कैं दर्शन दिबेर कौ, "याकूब, याकूब!" वील कौ, "हो!"
\v 3 परमेश्‍वरल कौ, "मी वी परमेश्‍वर छूं जकैं त्‍यर बौज्‍यू और तु लै मानछै। तु मिस्र देश
जाणक लिजी नि डर, किलैकि मी वां त्‍यर जरियल एक ठुल देश बणूंल।
\v 4 मी त्‍यर दगाड़ मिस्र देश ऊंल और वांबे तुकैं दुबार वापिस ल्‍यूंल। और जब तु मरलै तब यूसुफ त्‍यर ऑखों कैं
बन्‍द करल।"
\p
\v 6 कनान देश बे आपण च्‍याल-चेली, नाति-नातिणी, गोरु-बॉछ, भेड़-बकॉर और सब
समान कै लिबेर याकूब वां पुजौ।
\v 27 उं गोशेन प्रदेश मिं रुण लागीं, और वां उं खूब फल-फुलबेर भौतै जादे बढ़ीं।
\c 47
\s याकूबकि आखिरी मंशा
\r (उत्‍पत्ति ४७:२८-३१, ५०:१५-२१)
\p
\v 28 याकूबल सत्र साल मिस्र देश मिं बिताईं। वीक पुर उमर एक सौ सैंतालीस सालकि है।
\v 29 जब वीक मरणक बखत नजिक आ, तब वील आपण च्‍यल यूसुफ कैं बुलैबेर कौ, "अगर तु मेरि इज्‍जत करछै, तब कसम खा कि जब मी मरुंल, तब तु मिकैं मिस्र देश मिं दफन नि करलै।
\v 30 लेकिन मिकैं मिस्र देश बे लिजैबेर म्‍यर पुरखोंक दगाड़ कबर मिं दफनाये।" यूसुफल कौ, "जस तुम चांछा, उसै ह्‌वल।"
\v 31 लेकिन याकूबल फिर कौ, "तु कसम खा।" और यूसुफल कसम खै। तब याकूबल आपण सिराण मिं टोप मारिबेर परमेश्‍वर कैं धन्‍यवाद दे। और यैक बाद याकूब मरि गोय।
\c 50
\p
\v 15 याकूबक मरणक बाद यूसुफॉक भै कूण लागीं, "ऑब यूसुफ हमुधैं घीण करल, उ हमर सब बुराइक बदाव हमुधैं ल्‍यल।"
\v 16 यैक लिजी उनुल यूसुफक पास एक जुबबी भेजिबेर कौ, "तुमर बौज्‍यूल मरण है पैली यौ हुकुम दी रॉखछी,
\v 17 "यूसुफ धैं कया कि उ दया करिबेर आपण भैनोंक गल्‍ति कैं माफ करि दियो, किलैकि उनुल तुमर दगाड़ बुराइ करि रॉखछी।" ऑब दया करिबेर आपण भैनोंक पाप माफ करि दियो।" यौ सुणिबेर यूसुफ डाड़ मारण लागौ।
\p
\v 18 तब भैनोंल यूसुफॉक सामण ऐबेर उधैं कौ, "हम सब तुमार सेवक छु।"
\v 19 लेकिन यूसुफल कौ, "डरो नै, बे फिकर रओ, मी परमेश्‍वर न्‍हैंतिन जो तुमर न्‍याय करुंल!
\v 20 तुमुल म्‍यर लिजी बुराइक योजना बणै, लेकिन परमेश्‍वरल भलाइक लिजी उकैं इस्‍तमाल करौ, जैल भौतै मैंस ज्‍यून बचाई गेईं।
\v 21 यैक लिजी तुम नि डरो, मी तुम और तुमार नॉनतिनोंक देखभाल करनै रूंल।" इसिक यूसुफल उनुकैं भरौस दे और प्‍यारल बात करिबेर उनुकैं हिम्‍मत दे।
\s यूसुफक मौत
\r (उत्‍पत्ति ५०:२४-२६)
\p
\v 24 यूसुफल आपण झड़-नाति, पड़-नाति सब देखीं। तब वील आपण भैनों धैं कौ, "म्‍यर मरणक दिन नजिक ऐ गेई लेकिन परमेश्‍वर तुमेरि सुधि ल्‍याल, और तुमुकैं यौ देश बे निकालिबेर उ देश मिं ली जॉल जैक वैद उनुल इब्राहीम, इसहाक और याकूबक दगाड़ करि रॉखछी।"
\v 25 यैक बाद यूसुफल आपण परिवार वॉलों कैं कसम खवैबेर कौ, "तुम यांबे म्‍यार हड़िकों कैं लिबेर जाया।"
\p
\v 26 तब एक सौ दस सालकि उमर मिं यूसुफ मरौ। उनुल वीक लाश मिं हरेक खुशबुदार इत्र लगैबेर उकैं मिस्र देश बे कनान देश मिं ली जाणक लिजी एक संदूक मिं धरि दे।
